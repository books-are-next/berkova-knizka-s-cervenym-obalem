<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knizka_s_cervenym_obalem-15</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knizka_s_cervenym_obalem-15" xml:lang="cs-CZ">
		<div class="_idGenObjectStyleOverride-1">
			<p id="_idParaDest-14" class="MLP_uroven2_kapitola ParaOverride-1">Jeden z&#160;podvečerů</p>
			<p class="MLP_citat ParaOverride-1">Bude líp, jen se toho musíme dožít,<br/>šetři silami, bratříčku!</p>
			<p class="MLP_citat_autor ParaOverride-1">(R. Kipling)</p>
			<p class="MLP_text_bez1radku ParaOverride-1">Já vím, že neexistuješ, Roberte, nech mě být.</p>
			<p class="MLP_text ParaOverride-1">Ležím tu ztěžklá v&#160;peřinách a&#160;dívám se oknem na Manku. A&#160;Manka sedí na osice a&#160;dívá se na mne. Nebe je šedé. Říká se ocelově šedé. Možná, že ocel takhle opravdu vypadá. Nevím. Stejně jako nevím, jak vypadá „perfektní flanelový oblek“. Představuju si ho jako pyžamo. Ale tatínek měl kdysi flanelový oblek, mluvilo se o&#160;tom. Už se na to nepamatuju.</p>
			<p class="MLP_text ParaOverride-1">Jak může být Manka stará? Díváme se na sebe už strašně dlouho; ona stejně svěží, já stejně nehybná. Kdysi jsem jí sypala. Když to pak nešlo, cupitala po římse sem a&#160;tam a&#160;dívala se jedním očkem a&#160;druhým očkem a&#160;já jí vysvětlovala, proč už to nejde. Potom se dlouho neukázala. Ale vrátila se, Manka, vrátila a&#160;červeným očkem se na mě dívá.</p>
			<p class="MLP_text ParaOverride-1">Chtěla bych se napít; ale ne, doktor mi to zakázal. Tekutina je váš nepřítel číslo jedna, tak to řekl. Nepřítel číslo jedna. Jako by záleželo na pořadí. Nemám nepřátele. Nemám ani přátele. Kdysi jsem je měla, ale teď už mám konečně pokoj.</p>
			<p class="MLP_text ParaOverride-1">Napila jsem se.</p>
			<p class="MLP_text ParaOverride-1">Přátelé. Chodívaly sem návštěvy. Prohlížely si mě jako… jako hranatý vejce, řekla by ta holka, co mi nosí nákupy. Ta by se ti líbila, Roberte. Často jsem si představovala, jaks ji svedl a&#160;opustil. Zanechal bys ji plačící, tak jsem to vymyslela.</p>
			<p class="MLP_text ParaOverride-1">Ty návštěvy byly protivné. Je mi protivné, jak si ti mladí připadají nesmrtelní. I&#160;ty návštěvy mi byly protivné, jak si mě prohlížely a&#160;chovaly se hlučně a&#160;bodře; jdou mi na nervy ty jejich problémy co sníst a&#160;co koupit, chodily mi sem řinčet svým zdravím a&#160;já je chválila, vy máte ale krásné šaty, říkala jsem, to je ale roztomilý chlapeček, váš muž je opravdu velmi schopný, a&#160;oni se vrtěli a&#160;nafukovali a&#160;natřásali si peříčka.</p>
			<p class="MLP_text ParaOverride-1">Když mám zlost, tak dostanu žízeň.</p>
			<p class="MLP_text ParaOverride-1">Ale není na světě člověk ten, aby se zachoval lidem všem, říkávala maminka. Maminka byla krásná. Jednou jsme šly po nábřeží a&#160;za námi dva hejsci. Nepotřebují dámy doprovod? tak nějak to řekl ten vyšší; otočila jsem se a&#160;maminka mi stiskla ruku, až to zabolelo. Jak se napřímila, dotkla se těžkým drdolem hedvábného límečku. Maminka chodila v&#160;tmavých šatech, upnutých až ke krku, a&#160;vždycky s&#160;malinkým límečkem z&#160;přírodního hedvábí. Chtěla jsem být taky taková, vždycky tak vcelku, vysoká, štíhlá, s&#160;límečkem barvy slonové kosti a&#160;česat se přísně. Maminka byla krásná. Já taky nejsem ošklivá. Mám hladkou kůži, bez pupínků, ráda si po ní jezdím rukama; to mi dělá dobře, jezdit si po těle rukama. Dřív jsem se prohlížela v&#160;zrcadle. Stála jsem nahá v&#160;koupelně a&#160;třeba hodinu jsem se prohlížela. Musím říct, že mám na sobě některá hezká místa, třeba z&#160;profilu, ale teď jsem moc ztloustla, jak mi vzali tu nohu. Ale to shodím, určitě to shodím, až budu zdravá. Zatím jsem docela spokojená. Mám všechno po ruce a&#160;dívám se na Manku. Nebo se otočím ke zdi a&#160;dívám se na pavučinu. Jak mám náladu.</p>
			<p class="MLP_text ParaOverride-1">Manka zas cupitá. Já nikdy moc ráda nechodila; když, tak pomalu, kolébavě. Jak se váha přesouvala z&#160;nohy na nohu, tak jsem se příjemně zhoupla. Vy chodíte, jako byste tančila valčík, řekl mi ten vyšší. Potkala jsem ho na cestě od lékárníkových, dávala jsem kondice jejich Kláře. Taková řehtačka pitomá, ta, co sem ke mně chodí, je úplně stejná, taky taková řehtačka pitomá, pořád někam utíká, pořád se něčemu řehtá a&#160;nakrucuje se, vždycky se tak prohne, hrábne si do vlasů a&#160;pitomě se zachichotá. Ta lékárníkovic to dělala taky, trochu pomaleji, ale to už je dávno. Dělaly to obě, matka i&#160;dcera. Hihňaly se a&#160;špitaly si a&#160;zase se hihňaly a&#160;dělaly rozdováděné holčičky a&#160;špitaly si pitomá tajemstvíčka. Šly mi na nervy. To moje maminka byla dáma. Až dostuduješ, říkala, odstěhujeme se do Prahy a&#160;budeme chodit na koncerty a&#160;do kaváren a&#160;na výstavy a&#160;do společnosti. Nedočkala se toho. Musela umřít v&#160;tomhle malém, pitomém městě, které jí nesahá ani po paty. A&#160;já tu žíznivým břichem trčím do vesmíru.</p>
			<p class="MLP_text ParaOverride-1">Asi se ještě napiju.</p>
			<p class="MLP_text ParaOverride-1">A&#160;vzala jsem si bonbón. Neměla bych, kvůli té své tloušťce, ale to se shodí. V&#160;jídle jsem byla vždycky trochu neukázněná, to je pravda, maminka se na mě často hněvala, že hltám. Nehltej tak! říkala mi. A&#160;když po obědě pila na zahradě kávu a&#160;tatínek spal, tak jsem se zamykala do spižírny a&#160;jedla jsem rukama a&#160;hltala a&#160;mlaskala. Ale při jídle, to já nemlaskám. Jednou to za mě schytala Manka, brunátná holka, ošklivá, s&#160;nohama jako štoudve. V&#160;noci si vodila kluka do altánku a&#160;druhý den se na sebe červenali. Přála jsem jí, že za mě dostala vynadáno, ale když musela pryč, bylo mi jí líto. Já nejsem zlá, Roberte, bůh ví, že ne, přimlouvala jsem se za ni, ale zpátky ji nevzali. Když odcházela, řekla mi strašně ošklivou věc. Brečela jsem tenkrát do polštáře a&#160;proklela ji, já je oba proklela, Roberte, tu holku i&#160;toho jejího špinavého kluka. Ty jsi jiný, tebe jsem si vymyslela bílého a&#160;čistého, ty nikomu nezávidíš, ty umíš francouzsky, protože jsi studoval v&#160;Paříži a&#160;ne u&#160;sklerotické madame Jeanne, tys neskončil klavír bayerovkou.</p>
			<p class="MLP_text ParaOverride-1">Ta hrdlička mi šla nejdřív strašně na nervy, tak jsem jí začala říkat Manka. Ale teď ji mám docela ráda. Jednou jsem ji vzala do ruky, byla taková křehoučká, že člověk měl chuť trochu ji stisknout. Nechtěla bych jí ublížit, to ne, ale ono to bylo takové měkké, teplé, cítila jsem, jak se mi v&#160;dlani vrtí a&#160;jak jí buší srdíčko. Strašně rychle jí bušilo srdíčko. Představuju si, jak držím v&#160;ruce Manku a&#160;ona trhaně otáčí hlavičkou a&#160;pod prsty mi to dělá ťuk ťuk ťuk. Občas si to představuju. A&#160;občas se napiju. A&#160;občas slupnu nějaký ten bonbón. Člověk musí umět žít a&#160;radovat se z&#160;maličkostí všedního dne. To jsem někde četla. Vždycky jsem hodně četla, maminku to těšilo. Nerada jsem chodila ven, je lepší sedět u&#160;okna a&#160;číst a&#160;jíst bonbóny. Teď už nečtu, nebaví mě to. Taky už špatně vidím. Z&#160;té spousty knih si moc nepamatuju, byl to ztracený čas. Mohla jsem jen tak sedět a&#160;koukat se z&#160;okna na lidi. Lidi jsou primitivní, ale baví mě se na ně z&#160;okna koukat. Teď někdy telefonuju. Vytočím číslo a&#160;zeptám se třeba: kdy jede vlak do Berouna? Myslím, že je to docela vtipné, zeptat se, kdy jede vlak do Berouna. Když hned nezavěsí, tak si někdy popovídáme. Třeba se zeptám: kolik je hodin? oni mi to řeknou, já zavěsím a&#160;představuju si, kdo to byl. Ale dlouho si s&#160;nikým nepovídám, třeba by ke mně chtěli přijít a&#160;něco mi vzít. Já mám moc věcí. Mám všechno a&#160;jsem spokojená.</p>
			<p class="MLP_text ParaOverride-1">Dřív mě napadalo, že bych se mohla vdát, na svůj věk nevypadám špatně. Ale takhle je mi líp. Proč se starat o&#160;cizího chlapa. Chlapi jsou odporní. Když mě vrátili z&#160;nemocnice, nesli mě sem nahoru dva. Měli chlupaté ruce, strašně páchli potem a&#160;kouřem a&#160;bůhvíčím, udělali z&#160;rukou stoličku a&#160;já si na ni musela sednout a&#160;chytit se jich kolem krku. Cítila jsem ty spojené ruce pod svým zadkem a&#160;funící hlavy kousek od svého obličeje. Ten vpravo měl mastné řídké vlasy a&#160;spoustu lupů, na to si přesně pamatuju. Bylo mi z&#160;toho nanic. Já jsem jiná, jsem prostě jiná, nemohla bych si něco takového vzít do postele.</p>
			<p class="MLP_text ParaOverride-1">Vidíš, Roberte, jsem ti věrná. I&#160;tehdy jsem byla&#160;– myslím tenkrát, jak mě potkal ten vyšší. Měl napomádované vlasy a&#160;knírek, byl docela hezký, slečna dnes sama? řekl a&#160;já zrudla, ale byl už večer, tak to nebylo vidět. Sklonila jsem hlavu a&#160;přidala do kroku a&#160;on šel vedle mne a&#160;říkal takové věci, že mi strašně tlouklo srdce, cesta vedla kolem řeky, svítil měsíc, viděla jsem, jak se na vodě skládá a&#160;rozpadá, občas to někde zašplouchalo a&#160;bylo ticho, jenom moje srdce a&#160;jeho šepot, chtěla jsem být už doma pod peřinou, ale cesta byla dlouhá, nádherně dlouhá&#160;– potom mě chytil za ruku. Ještě dneska se stydím, jak jsem ji měla zpocenou, myslela jsem, že se vznesu, nebo že se rozpadnu na kousíčky, hučelo mi v&#160;hlavě, on něco říkal a&#160;já zírala do jeho očí, v&#160;nočním studeném světle vypadaly černě, tvář měl hladkou a&#160;bledou, horečně šeptal, určitě nějaké strašné necudnosti, pitomý hejsek, musel být nejmíň o&#160;pět let mladší, protože mně tenkrát bylo třicet, šeptal stále rychleji a&#160;já stála přibitá a&#160;sotva dýchala a&#160;nechala mu svou ruku jako leklého kapra. Potom mě pomalu přivinul k&#160;sobě a&#160;druhou sjel po mém boku, vlastně jsem byla už tehdy tlustá, ucukla jsem té sprosté ruce, něco zajíkla a&#160;dala se na útěk, nikdy jsem neuměla utíkat, viděla jsem, jak nemotorně běžím, snad jsem i&#160;zakopla, měla jsem zlost, strašnou zlost, že nemám pevné boky, že neumím utíkat, že jsem ho neudeřila do tváře a&#160;pitomě poslouchala nehoráznosti, na které by dokázala odpovědět poslední maminčina služka, co si před tancovačkou mazala pusu papírkem od cikorky…</p>
			<p class="MLP_text ParaOverride-1">Když jsem se zastavila, nestál daleko, ale otočil se a&#160;šel pryč. Chtěla jsem zakřičet sviňáku! ale hvízdalo mi v&#160;krku, a&#160;tak jsem zvedla kámen a&#160;hodila ho za ním. Dopadl směšně asi dva metry přede mne a&#160;chvilku se kutálel. Příliš pozdě jsem uvolnila prsty.</p>
			<p class="MLP_text ParaOverride-1">Vlastně jsem ti tehdy byla nevěrná, Roberte, tehdy a&#160;od té doby pořád, kdykoliv jsem pod peřinou, stočená kolem svého panenství, a&#160;přivolávám si tu horkou chvilku, kdy mi mužská ruka sjíždí kolem pasu dolů, kolem pasu dolů, vracím ten pohyb, protože ho neumím dokončit.</p>
		</div>
</body>
</html>