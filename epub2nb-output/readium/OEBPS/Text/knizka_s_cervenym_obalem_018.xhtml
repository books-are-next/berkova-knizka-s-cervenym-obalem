<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knizka_s_cervenym_obalem-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knizka_s_cervenym_obalem-14" xml:lang="cs-CZ">
		<div class="_idGenObjectStyleOverride-1">
			<p id="_idParaDest-13" class="MLP_uroven2_kapitola ParaOverride-1">Carpe diem</p>
			<p class="MLP_citat ParaOverride-1">Zemře smrtí den?</p>
			<p class="MLP_citat_autor ParaOverride-1">(J. Navrátil)</p>
			<p class="MLP_text_bez1radku ParaOverride-1">Plesk bosých nohou na dně prázdné kašny a&#160;bití zvonu odněkud a&#160;skřípění kamínků na cestě, jak se pod nohama rozestupují: lázeň­ští hosté se po nich scházejí, sedají do lavic, potichu hovoří, kašlou;</p>
			<p class="MLP_text ParaOverride-1">suchý muž, co chodí kolem, se velkými řídkými hnědými zuby široce usmál a&#160;rozmáchlým gestem zdraví někoho v&#160;publiku;</p>
			<p class="MLP_text ParaOverride-1">přichází stařenka s&#160;nemocnou dcerou, sedly si do první lavice vedle mladíka s&#160;knírem, stařenka si opřela hlavu a&#160;přivírá oči, dcera má dlouhé rezavé vlasy svázané růžovou stužkou, pomalu kývá velikým tělem ze strany na stranu, mladík se na ni trochu podíval.</p>
			<p class="MLP_text ParaOverride-1">Od zadních lavic přichází dvojice: ona má červené šaty s&#160;černými květy a&#160;veliký slaměný klobouk, on je celý v&#160;šedém s&#160;oranžovou kravatou, vede ji za loket a&#160;něco jí šeptá: sytým altem se tomu zasmála.</p>
			<p class="MLP_text ParaOverride-1">Suchý muž zvedl obočí, rozpažil a&#160;spěchá k&#160;nim, klaní se, bere ji za ruku (jak mluví, cigareta v&#160;koutku se kymácí),</p>
			<p class="MLP_text ParaOverride-1">ten v&#160;šedém polkl a&#160;dvěma prsty si rovná uzel oranžové kravaty,</p>
			<p class="MLP_text ParaOverride-1">ona se sklání a&#160;hledá v&#160;kabelce, pomalu přitom vyvléká svůj tenký hedvábný rukáv ze zahnědlých prstů suchého muže,</p>
			<p class="MLP_text ParaOverride-1">ten stále hovoří, rozkládá rukama,</p>
			<p class="MLP_text ParaOverride-1">ten v&#160;šedém se rozhlédl, bere ji za loket a&#160;vede stranou,</p>
			<p class="MLP_text ParaOverride-1">suchý muž jde dva kroky za nimi a&#160;stále hlasitě mluví, potom se zastavil, volá a&#160;kyne jim rukou, a&#160;když se vrací, ještě se pro sebe usmívá.</p>
			<p class="MLP_text ParaOverride-1">Tlumený hovor a&#160;šepot slábne; hráči jsou na místech: přichází dirigent; potlesk a&#160;úklona: ticho. Dirigent vztáhl ruce, hráči k&#160;němu vzhlédli, dirigent spustil ruce, orchestr hraje Straussovy valčíky. Stařenka zavřela oči a&#160;naslouchá, nemocná dívka se dlouze zadívala na mladíka s&#160;knírem, dívá se&#160;– a&#160;teď ho vidí: natáhla k&#160;němu velikou ruku a&#160;tlumeně hýkla, stařenka jí něco šeptla, tu ruku si klade do klína, zvolna ji hladí, šeptá a&#160;hladí, mladík se dívá upřeně před sebe, dcera je klidná.</p>
			<p class="MLP_text ParaOverride-1">Orchestr hraje Jižně od Alp; suchý muž, co stojí vlevo pod pódiem, si rukou udává takt, očima hledá v&#160;publiku a&#160;nosem vypouští kouř (teď zase rukou a&#160;úsměvem zdraví někoho vzadu), dívá se před sebe, kouří a&#160;kývá si do taktu a&#160;pak je přestávka:</p>
			<p class="MLP_text ParaOverride-1">suchý muž vystoupil na pódium a&#160;rovná noty; bere je, pokládá a&#160;dlouze rovná (ten v&#160;šedém zasyčel smíchem, ihned jej spolkl, ale sytý alt v&#160;slaměném klobouku zas něco řekl: ten v&#160;šedém už prostě nemůže: předklonil se a&#160;syčí a&#160;kuňká si do dlaně, ramena se mu třesou),</p>
			<p class="MLP_text ParaOverride-1">suchý muž zatím obešel všechny stojany, teď už je před pultem dirigenta: bere partituru, zavírá ji, kolmo jí poklepal na pult, pokládá ji a&#160;zase otvírá, pravou nohou už nakročil na stupeň, (noty jsou srovnány, hráči se vracejí, přestávka končí) suchý muž otálí, oběma nohama už stojí na stupínku a&#160;bere taktovku, (hráči jsou na místech, přichází dirigent) suchý muž poklepal taktovkou o&#160;pult a&#160;vztáhl ruce: zvolna je spouští a&#160;zády k&#160;orchestru se vteřinu dívá do plného hlediště, na lázeňské publikum, za poslední řadu, kde stojí ti, na něž nezbylo místo, na odcházející dvojici, co kucká smíchem, za ní jsou stromy a&#160;kostel z&#160;červených cihel. Dirigent už míjí prvního houslistu, suchý muž pomalu pokládá taktovku; vrací se dolů.</p>
			<p class="MLP_text_-0-12- ParaOverride-1">Orchestr hraje směs z&#160;Polské krve: žlutovlasá holčička v&#160;bílých punčochách s&#160;černými koleny (klekla si do bláta, dostala na zadek) utíká podél pódia za dirigentovými zády (pravou ruku má zdviženou a&#160;levou obrací list) kolem suchého muže (hořící sirkou zdraví někoho v&#160;publiku) až ke stařence s&#160;nemocnou dcerou: zastavila se. Veliká dívka hýkla, klátivě se sklání, holčička couvá, stařenka šeptla, mladík s&#160;knírem se dívá do země. Přibíhá žena a&#160;bere své dítě za ruku, snažíc se pohledem nezavadit o&#160;tu druhou matku, která své dítě šeptem uklidňuje, snažíc se pohledem nezavadit o&#160;tu druhou matku, která své dítě rychle odvádí. Mladík s&#160;knírem si čistí brýle, suchý muž se dívá před sebe, orchestr hraje Stříbropěnnou Vltavu.</p>
			<p class="MLP_text_bez1radku ParaOverride-1">Suchý muž kouří a&#160;vzpřímeně jde, zdravím vás, příteli! řekl a&#160;široce pokynul, brej den, pane profesor, řekl ten naproti, tak co, dohráli?</p>
			<p class="MLP_text ParaOverride-1">Tak, tak, řekl pan profesor a&#160;dvakrát pomalu přikývl, a&#160;ježto má povinnost poskoka skončila, jdu do své osvěžovny. Já říkám výčepům osvěžovny a&#160;restauracím obnovy, víte?, já si tak hraju, řekl a&#160;velkými řídkými zuby se usmál. No, každej sme nějakej, řekl ten druhý a&#160;drbl se za krkem.</p>
			<p class="MLP_text ParaOverride-1">A&#160;jestlipak víte, řekl pan profesor a&#160;vzal ho za loket, jestlipak vy víte, že zítra je sedmého? řekl, položil si prst na špičku nosu, přimhouřil oči a&#160;čekal.</p>
			<p class="MLP_text ParaOverride-1">Ten druhý nevěděl.</p>
			<p class="MLP_text ParaOverride-1">Nevíte, řekl pan profesor, opustil nos a&#160;tím prstem ho píchl do břicha, a&#160;já to vím, já nosím svou paměť tady, řekl a&#160;klepl si na sako, vyndal z&#160;něj černou náprsní tašku a&#160;z&#160;ní zase diář a&#160;listoval: tadyhle, vidíte? ukázal, v&#160;devět nula nula u&#160;Šolců s&#160;panem Vránou, přečetl, sklapl a&#160;zasunul. Jo ták, ahá, řekl pan Vrána, jenomže&#160;– já si spíš myslím&#160;– esli to nebude lepší spíš večír?</p>
			<p class="MLP_text ParaOverride-1">Ale samozřejmě že ne! zvolal pan profesor: čistý vzduch! (nasál ho nosem) prázdno! (rukama udělal ve vzduchu prázdno) a&#160;ticho!!! (špitl a&#160;vztyčil prst).</p>
			<p class="MLP_text ParaOverride-1">Alenojo, řekl pan Vrána a&#160;drbl se za krkem, jenomže&#160;– alenojo. Přeložíme to tedy na jindy? řekl pan profesor a&#160;sáhl do saka, nené, toné, tak dobrý, tak jo, řekl pan Vrána a&#160;šel. Na shledanou zítra u&#160;Šolců v&#160;devět nula nula! volal za ním pan profesor a&#160;potom šel dál rytmickým krokem a&#160;rozmáchle zdravil a&#160;oni říkali, dobrý den, pane profesore, a&#160;on šel a&#160;trochu se usmíval.</p>
			<p class="MLP_text ParaOverride-1">Ale muž s&#160;šedými vlasy na pozdrav mlčel: ten muž si před něj stoupl a&#160;zblízka mu řekl, tak co? taky na tebe došlo? a&#160;krátce se uchechtnul. Pan profesor vdechl, vzal muže za rukáv a&#160;chce něco říct, ale muž se mu vytrhl: já ti to přeju! jéžiš, jak já ti to přeju! zasmál se štěkavě a&#160;šel od něj pryč, žádnýmu sem to tak nepřál jak tobě, ty pacholku! volal a&#160;pan profesor se za ním díval.</p>
			<p class="MLP_text_bez1radku_-12-0- ParaOverride-1">Ve výčepu se u&#160;stropu válel kouř a&#160;pára z&#160;ovarů, párků a&#160;sekané. Stál mezi dveřmi, trochu se uklonil a&#160;řekl: přeji vám dobrý den. Dobrej, řekla babka v&#160;mastné zástěře a&#160;rukou shrnula z&#160;talířku do hrnce studenou sekanou v&#160;louži ztuhlého loje.</p>
			<p class="MLP_text ParaOverride-1">Rozhlédl se: ano, támhle jsou. Mají tam volno pro práchnivějícího dědka?</p>
			<p class="MLP_text ParaOverride-1">Jasan, pro profesora dycinky. Pan profesor tedy půjde zaujmout pořadí k&#160;výdeji nektaru za odpovídající protihodnotu. A&#160;stoupl si do fronty k&#160;výčepu.</p>
			<p class="MLP_text ParaOverride-1">Myslí ten s&#160;bradkou, že je prdlej? teda profesor? Zrzavý v&#160;montérkách neví, ale rozhodně je s&#160;ním sranda, teda s&#160;profesorem. Pošťák spíš myslí, že mu ruplo v&#160;kouli, jak s&#160;nim tak vykmitli. Ten s&#160;bradkou si taky myslí že jo, ale že je to jenom v&#160;pořádku, protože on, teda ten s&#160;bradkou, ho pamatuje, teda profesora, s&#160;čenichem takto hore.</p>
			<p class="MLP_text ParaOverride-1">A&#160;jak se všichni mají? Ále, pan profesor ví, pondělí v&#160;prdeli, úterý eště tam budem, haha. A&#160;co pan profesor, jak se má on? On děkuje, on se má v&#160;rámci možností a&#160;v&#160;souladu se závěry strany, haha. Ale ta plzeň je nektar, to musejí uznat. To taky sakra uznávají. A&#160;napili se.</p>
			<p class="MLP_text ParaOverride-1">Ten s&#160;bradkou má hnuto celou kastlí. Pošťák včera viděl Tonana, takže to je kec, že sedí. Zrzavý v&#160;montérkách si dá eště jedno a&#160;de. Pošťáka teď vlastně napadá, jestli nešlo vo Tonyho, co točil v&#160;Liďáku, na toho to vypadá spíš. Ten s&#160;bradkou neví co s&#160;tou kastlí, nevěděj kluci vo někom šikovnym? Pan profesor musí říci, že je mu s&#160;nimi dobře. Dlouhá léta postrádal upřímnou chlapskou společnost. Prostě cítí, že je mezi svými, a&#160;to ho hřeje. Nu, na zdraví! Ať žijí vřelé lidské vztahy! Ale proč ne, ať žijou. A&#160;napili se.</p>
			<p class="MLP_text ParaOverride-1">Zrzavý v&#160;montérkách má teda dojem, že profesor drobet přehání, protože voni, teda zrzavý v&#160;montérkách, ten s&#160;bradkou a&#160;pošťák, sou docela vobyčejný lidi.</p>
			<p class="MLP_text ParaOverride-1">Ale to je právě ono! Jemu, panu profesorovi, je právě tahle lidská přirozenost blízká, zrovna na tohle, (pravou dlaň si položil na sako) zrovna na tohle on rezonuje! Na zdraví! Tak nazdar!</p>
			<p class="MLP_text ParaOverride-1">A&#160;napili se.</p>
			<p class="MLP_text ParaOverride-1">Zrzavý v&#160;montérkách má tušáka, že to zejtra s&#160;tou Duklou rupnem, co myslí ten s&#160;bradkou? Ten s&#160;bradkou slyšel&#160;– ale pošťák má zase dojem&#160;– jenže zrzavý, jak on to vidí&#160;– to je všecko moc hezký, ale ten s&#160;bradkou slyšel&#160;– o&#160;tom si teda zrzavý myslí svý. Pošťák neřiká nic: pošťák jenom tvrdí&#160;– a&#160;tvrdil to dycky&#160;– že Dukla je Dukla, to je jednou marný.</p>
			<p class="MLP_text ParaOverride-1">Dovolí? Dovolí babce s&#160;dovolením sebrat půllitry? Ale samo, jí dovolej všecko, i&#160;na co už dávno zapomněla, haha. Ať si jenom dělaj srandu, měli jí vidět před dvacíti rokama, ta by jim protáhla brka, že by kadili hranatý vejce. Před dvacíti rokama? To jí bylo vosum, ne? Stovosum. A&#160;na takovýhle sráče stačí i&#160;dneska. Jó? jó? tak si to může s&#160;pošťákem rozdat, haha. Teda tak stará zas neni, aby byla na mrtvoly. Hýýý! Hjůůů! Hahaha! A&#160;copak to má tuhle za košilí, vánočky? Můžou si sáhnout! Nonono, tohle ať si vyřikaj někde v&#160;parku, tady sou mezi slušnejma, že jo, pane profesor.</p>
			<p class="MLP_text ParaOverride-1">Ale naopak! Panu profesorovi to vůbec nevadí, on s&#160;potěšením vnímá horký tep života, a&#160;co by už mělo patřit k&#160;jeho plnosti, když ne tohle? Nemá pravdu? Alenojo, to sou jenom takový srandičky, nic ve zlym, tadyhle matka se taky nezlobí, žejo? anebo jo? Co? Zlobí se? Matka by se musela zvencnout, kdyby se měla zlobit na blbý, a&#160;ať koukaj dopít, ať to může odnýst. A&#160;pak profesor s&#160;úsměvem kývá a&#160;dopíjí třetí plzeň.</p>
			<p class="MLP_text_bez1radku_-12-0- ParaOverride-1">Zamkla maso do hrnce. Zalila kávu, dala ji na stůl a&#160;přisedla k&#160;ní. Vstala, hledala&#160;– našla krabičku a&#160;znovu si sedla. Pak vstala pro popelník. A&#160;potom pro sirky.</p>
			<p class="MLP_text ParaOverride-1">„… a konečně si našla chviličku v&#160;tom každodenním shonu, kdy si mohla odpočinout, na minutku posedět a&#160;vypít trochu čaje ze svého hrnečku po mamince. Kdyby tady tak byla maminka! Už léta odpočívá v&#160;zemi, ale jak často na ni vzpomíná a&#160;v&#160;duchu se jí omlouvá, že nechápala těžký úděl ženy! (škrt) Jak často si na ni vzpomene, když nyní chápe těžký úděl ženy! Cítila se strašně unavená. Musí se vzchopit. Musí se překonat. Musí být statečná…“</p>
			<p class="MLP_text ParaOverride-1">Musí vytřít chodbu. Nakousla-trhla-vyplivla-sloupla z&#160;krabičky celofán. Ušklíbla se, jak celofánově zavrzal. Špičatým nehtem udráp­la kousek staniolu, nerovně utrhla a&#160;dívala se na čisté, bílé, kulaté, matné vršky filtrů. Hrnec zaječel, železný čepeček se roztočil a&#160;prskal mastnotu. Zavřela oči, stiskla rty, vzdychla, vstala.</p>
			<p class="MLP_text ParaOverride-1">„A&#160;přestože měla už dvě dospělé děti, její oči s&#160;drobounkými vějířky vrásek prozrazovaly živý zájem o&#160;všechno (škrt) prozrazovaly mladého ducha. Tichounce si povzdechla a&#160;typickým kradmým pohybem si odhrnula z&#160;čela spadlý pramen vlasů, jimiž už začínaly prokvétat stříbrné nitky. Byla unavená, ale nestěžovala si. Naopak: stále si zpívala. (škrt) Naopak: šířila kolem sebe radost. (škrt) Naopak: všem blízkým dodávala síly do života.“</p>
			<p class="MLP_text ParaOverride-1">Nehty palce a&#160;ukazováku cigaretu vytáhla: nevytáhla&#160;– špendlíkem: filtr se natrhl. Odloupla slepený bok a&#160;rozevřela, rozložila, zlikvidovala krabičku a&#160;cigarety vysypala na stůl. Telefon: Prosím? Ne, ještě ne. Ano. Ano. Vyřídí. Prosím. Ušklíbla se, napsala „Vrána se omlouvá“, strčila papír za číselník a&#160;ušklíbla se.</p>
			<p class="MLP_text_bez1radku_-12-0- ParaOverride-1">Pan profesor se usmíval, dlaní si podpíral bradu a&#160;viděl měkce: díval se na červený hrudník zrzavého v&#160;montérkách, na pěnu ve vousech toho s&#160;bradkou a&#160;na temné půlkruhy v&#160;podpaží pošťákovy košile, pak pomalu otočil hlavu a&#160;usmíval se na růžovou paní Irenku v&#160;oblaku bílé páry (pleskla kouřícím ovarem o&#160;studenou váhu, přimhouřila oči: ovar se chvěl) a&#160;na bledou tympanistku s&#160;aristokratickým obličejem (napíchla na vidličku nohu hnědého párku a&#160;polkla), usmíval se.</p>
			<p class="MLP_text ParaOverride-1">Pak vešla: přísně se rozhlédla a&#160;šla k&#160;nim: myslela jsem si, že tady budeš, řekla a&#160;neopřela se o&#160;louži piva na stolku. Pánové, dovolte, abych vám představil opus jedna, řekl zvolna pan profesor, těší mě, řekla a&#160;všichni se usmáli.</p>
			<p class="MLP_text ParaOverride-1">Nu, milá dceruško, čímpak tě mohu uctít? řekl pan profesor a&#160;vzal ji za ramena a&#160;pomalu otočil zády k&#160;sobě, ale nekopl ji do zadku: širokým gestem ukázal na lesklý pult a&#160;zamlženě se usmál, nu, pokochej se, řekl, mají tu popovice, louny, ale hlavně vý-bor-nou plzeň a&#160;na té si zrovna s&#160;hochy pochutnáváme, nedáš si? (ne, dík) malinkou (ne, fakt, máma nás čeká) orosenou… chladivou… (vážně ne, musíme jít) jen tak na omočení rtů? (tati, máma čeká) ne? tvoje chyba. Nu, hoši, řekl a&#160;položil dlaně do louže piva, život ve své rozmanitosti nám připravuje mnohá překvapení&#160;– a&#160;já. Ačkoliv. Jsem oznámil, že přijdu až v&#160;poledne&#160;– (jenomže je už půl druhý, víš) tak musím ne-prod-le-ně&#160;– cože? (řikám, že je půl druhý) To se na to podívejme. Tak ono už je půl druhé. Kdo by to byl řekl. Inu inu. To ovšem mění situaci a&#160;my se musíme podřídit vyšší moci, neboť, jak říká Tolstoj, (máš placeno?) dobro a&#160;zlo jsou dvě stránky téhož&#160;– ale ovšemže mám zaplaceno. Samozřejmě. Jistěže jsem zaplatil. A&#160;nám mnohdy nepřísluší (tak pudem, ne?)&#160;– a&#160;nám nepřísluší, jak už jsem řekl&#160;– jenže teď zase nevím, co jsem chtěl říct, řekl pan profesor pomalu a&#160;zeširoka a&#160;zdálky se usmál.</p>
			<p class="MLP_text ParaOverride-1">Dcera poodstoupila, ale on kolem ní neprošel: nu, hoši, tady jsme bezmocní, (zvedl ruce, nechal je klesnout a&#160;udělal bezmocnost) zde lidská vůle nic nezmůže a&#160;nám opět nezbývá než se podrobit (schoulil hlavu mezi ramena a&#160;udělal podrobení). Nicméně! (napřímil se) není všem dnům konec a&#160;ještě se bohdá, jak říkaly naše babičky, anebo dáli příroda, jak zase říkáme my marxisté, ve zdraví shledáme. No&#160;– a&#160;já to vezmu zleva, řekl, natáhl ruku přes politý stůl a&#160;stiskl a&#160;potřásl, bylo mi s&#160;vámi dobře, řekl a&#160;stiskl a&#160;potřásl, ale život ve své tajemnosti nás staví před nejrůznější (stiskl)&#160;– moment, příteli. Přátelsky. Upřímně. Nic ve zlém. Nikoli takto (podržel v&#160;ruce nabídnuté konečky prstů toho s&#160;bradkou), nýbrž takto (vložil si tu dlaň do své&#160;– ten s&#160;bradkou zčervenal), takhle se podává ruka, (stiskl) ták, řekl a&#160;zeširoka a&#160;zdálky se usmál, tak se tu mívajte, jak umíte nejlíp, povinnost volá, řekl a&#160;všem ještě pokynul a&#160;prošel kolem dcery (stále tam čekala), la pardón, řekl pak ve dveřích pánovi s&#160;pivem a&#160;třemi rychlými drobnými krůčky mu rychle a&#160;drobně uskočil z&#160;cesty. A&#160;vyšli na ulici.</p>
			<p class="MLP_text ParaOverride-1">Blbec, řekl ten s&#160;bradkou, a&#160;srká plzeň jak černý kafe. Dyť to máš fuk, řekl zrzavý v&#160;montérkách a&#160;pošťák mlčel.</p>
			<p class="MLP_text_bez1radku_-12-0- ParaOverride-1">Nu, dceruško, takže jsi přijela. Takže jsi tady, řekl a&#160;srovnal si podle ní krok. Z&#160;toho soudím, že&#160;– ačkoliv, móment, jojo, tamhle je, hej, haló! příteli! zavolal, doběhl a&#160;chytil za rukáv toho člověka, zdravím tě, řekl, otočil si ho k&#160;sobě a&#160;uchopil, stiskl, potřásl, dovol, abych ti představil opus jedna (opus se uklonil) a&#160;tohle je Ferda (Jarda, řekl ten člověk) nebo Jarda, to už je výsada nás opotřebovaných mladíků, že se dozvídáme stále nové věci. Muži se totiž dělí na mladíky a&#160;opotřebované mladíky, tos věděl? (nevěděl, řekl Jarda) no tak to vidíš, i&#160;na prahu senility se člověk lecčemus přiučí, tak tohle je můj kamarád Ferda (Jarda, řekl Jarda) nebo Jarda, ale vas hajst jméno? Ruka ni noha (tati, poď už) ni jiná část, patřící k&#160;člověku&#160;– my ale musíme honem honem domů, jelikož a&#160;protože nás matička povolala, a&#160;tak honem honem spěcháme, aby se nechvěla o&#160;naše zdraví, neboť kvas čapí, neboli čas kvapí, říkal pan profesor a&#160;člověk Jarda se usmíval a&#160;říkal, no, nojo, dcera zatím udělala dva kroky dopředu, chvilku tam čekala, pak se zas vrátila zpátky: …totiž byl ve své osvěžovně popít chladivého nektaru, říkal zvolna pan profesor, a&#160;mé ženy se na mě proto hněvají (tati…), ale ženám už je to dáno, hrdlit se o&#160;každou maličkost&#160;– no vždyť už utíkám, řekl pan profesor, přiložil si pěsti k&#160;hrudníku a&#160;udělal utíkání, tak se měj, jak za dobré uznáš, příteli, řekl a&#160;uchopil, stiskl, potřásl, já spěchám spěchám, abych už tam byl! Ještě mu zamával a&#160;rozmazaně se usmál.</p>
			<p class="MLP_text ParaOverride-1">Tak to vidíš. Tak jdeme domů. Ferda je moc hodnej, měkkej a&#160;dobrej chlap, říkal pan profesor pomalu a&#160;kýval hlavou. Potom se zastavil a&#160;dvěma prsty si zmačkl nos, co jsem to… no, však já si… později… (tati, poď, řekla a&#160;vzala ho za rukáv) la pardón! vytrhl se jí, tó bych si vyprosil! Nikdo tu nebude nikoho…! tudy, řekl a&#160;vsunul ji do samoobsluhy. U&#160;kasy stála dlouhá, široká a&#160;krátkozraká blondýna, mlela kávu a&#160;stejnoměrně z&#160;ní odsypávala do velké krabice od bot. Před závěsem výkupu lahví byla o&#160;zeď opřená dívka, dívala se do dálky a&#160;žvýkala stříbrný řetízek. Ten řetízek byl krátký, a&#160;tak jí stahoval koutky úst k&#160;bradě.</p>
			<p class="MLP_text ParaOverride-1">Přeji vám, aby tento den byl dobrý, i&#160;když dobro a&#160;zlo jsou dvě stránky téhož, řekl pan profesor ve dveřích a&#160;hluboce se uklonil. Obryně zvedla a&#160;zase sklopila oči, dívka před závěsem vyplivla řetízek (zůstaly jí po něm dvě červené rýhy na bradě). To je zajímavé, že jsme zde, v&#160;dobu, kdy v&#160;ulicích život kypí, naprosto sami, řekl pan profesor, dal dceři košík a&#160;šel podél polic. Dobrý den, Zuzanko, řekl pak dívce před závěsem, dovolte, abych vám představil opus jedna. Opus se uklonil, Zuzanka se usmála a&#160;pan profesor řekl, právě jsem konstatoval, jak je zajímavé, že jsme zde, v&#160;dobu, kdy v&#160;ulicích život kypí, naprosto sami. Nojo, řekla Zuzanka a&#160;pan profesor řekl, naše Zuzanka vypadá jako školačka, ale je matkou tříletého muže, což by do ní nikdo neřekl; no? řekla bys (neřekla, spěcháme) ó, to jest pravdou, my skutečně spěcháme, a&#160;proto se kvapně rozloučíme, řekl a&#160;políbil Zuzance ruku, Zuzanka se usmála a&#160;dala si do pusy řetízek.</p>
			<p class="MLP_text ParaOverride-1">Takže. Řekl pan profesor a&#160;přistoupil ke kase. Zbývá než obnovit zásobu kávy. V&#160;ostatním jsme zatím saturováni. Obryně se na něj podívala. Jednu kávu bych prosil, řekl pan profesor po chvíli. Obryně sáhla za sebe a&#160;plácla pytlíkem o&#160;pult. Já bych radši plnou, řekla dcera. Všecky sou plný, řekla obryně. Pan profesor zaplatil o&#160;dvě koruny víc, řekl, že je to v&#160;pořádku, a&#160;vyšli na ulici.</p>
			<p class="MLP_text ParaOverride-1">Pan profesor se zastavil a&#160;vztyčil prst: takto, milá dcero (milá dcera vzdychla) se sbratřuji s&#160;lidem. Lidé jsou plaší, ale v&#160;jádru dobří. Jen se jim musí vyjít vstříc. Neboť svět sice pomalu, ale nezadržitelně (už je půl třetí)&#160;– mo-ment, prosím&#160;– ne-za-dr-ži-tel-ně spěje ke konečnému sbratření lidstva! Čemuž napomáhat budiž mravním úkolem každého z&#160;nás. Tedy nikoliv podrobovat okolí neustálé kritice (zvýšil hlas),&#160;– a&#160;tím hledat, nalézat a&#160;množit zlo, nýbrž&#160;– a&#160;teď poslouchej&#160;– (protože neposlouchala)&#160;– hledat, nalézat, a&#160;tedy množit do-bro! V&#160;každém bližním. Hvězdné nebe nade mnou a&#160;mravní zákon ve mně!&#160;– tak! Zní etický imperativ! (Hm, tak poď)&#160;– ještě moment!&#160;– hrubě bych přecenil tvé možnosti, kdybych předpokládal, že tyto prosté pravdy pochopíš, aniž jsi k&#160;nim sama dospěla. Neboť přebírání hotových pravd je jako přivazování ovoce na strom. Ale buď alespoň tak laskava a&#160;nech na mně! Co, jak a&#160;proč dělám. A&#160;neztrácej přitom ze zřetele, že dosáhlas-li plnoletosti, neznamená to, že já ji tím pádem ztrácím. Jinými slovy! (ještě zvýšil hlas): žádám tě, aby ses napříště v&#160;mé přítomnosti zdržela zbytečných poznámek, které tě usvědčují z&#160;nedospělosti a&#160;promiň: hlouposti! (nadechla se)&#160;– ta žena má radost, že si odsypala kávu pro sebe, a&#160;já mám radost, že ona má radost. Nemíním se proto hrdlit.</p>
			<p class="MLP_text ParaOverride-1">(Ta skříň krade a&#160;má radost, že krade, a) Já však jí tu radost kazit nehodlám. Když jí to stačí ke štěstí, bůh s&#160;ní.</p>
			<p class="MLP_text ParaOverride-1">(Jenomže…) Nesuď, abys nebyla souzena.</p>
			<p class="MLP_text ParaOverride-1">(Ale…) Již dosti o&#160;tom.</p>
			<p class="MLP_text ParaOverride-1">(Seš jim k&#160;smíchu, viděla jsem to) to ti budiž ukradeno, řekl pan profesor a&#160;dál šli mlčky.</p>
			<p class="MLP_text_bez1radku_-12-0- ParaOverride-1">Napila se kávy, položila prsty na klávesnici psacího stroje a&#160;vzdychla. Podívala se ke stropu (nikdo tam nebyl) a&#160;zalistovala v&#160;knize: „Můj muž, pan Tull. Pan Tull, můj muž.“ Hm. Zamáčkla cigaretu a&#160;začala psát:</p>
			<p class="MLP_text ParaOverride-1">„Olda: Už mě ta ženská štve, nejradši bych se poohlídnul po něčem mladším. Třeba Irenka z&#160;účtárny? Uvidíme. Vždycky se může začít znova, ne? Muži nestárnou!“</p>
			<p class="MLP_text ParaOverride-1">(vešli tři hoši v&#160;černém, naložili ji do rakve a&#160;nesli pryč, o-pa-tr-ně! volal za nimi profesor v&#160;krátkých kalhotkách, život je tajemný, nepoznatelný a&#160;plný záhad! úctu k&#160;životu především! volal a&#160;mával jim bílým kapesníkem, a&#160;pak se zmenšil, seschl, zcvrkl, vytěkal)</p>
			<p class="MLP_text ParaOverride-1">„Oluš: Já už nemůžu, už opravdu nemůžu, musím se pořád dívat do té mrtvolné tváře beze stopy citu, do tváře, kterou jsem kdysi milovala… milovala jsem ji opravdu? Nevím, dnes už nevím, všechno na mě padá,“ (béžová kredenc hekla, naklonila se a&#160;zalehla, zavalila, rozmáčkla ji) „když vidím, jak si na mně vybíjí zlost za svoje ne­úspěchy v&#160;práci (škrt) jak mě schválně trápí (škrt) jak mě nenávidí… často celé hodiny propláču a&#160;někdy se bojím, ano, bojím se, že mě zabije, tolik je v&#160;něm zloby…“ (zadusila cigaretu, zapálila si cigaretu a&#160;s&#160;nehtem mezi zuby se zadívala před sebe. Od stěny se odlepil stín, tiše dolehl na zem, protáhl se, zbledl, zmizel. Někdo za ní tlumeně zakašlal. Dveře ledničky se tiše zavřely.)</p>
			<p class="MLP_text ParaOverride-1">„Olda: Hlavně před ní nesmím dát najevo, že jí dávám za pravdu! (škrt) že jsem svůj život prohrál! Kdepak, holka, tuhle radost ti neudělám! Já si teď budu užívat a&#160;ty si dělej, co chceš (škrt) a&#160;ty se dál dři!“</p>
			<p class="MLP_text ParaOverride-1">(vyběhla na palouk pozdravit sluníčko, zatančila si v&#160;ranní rose, požala lán jetele a&#160;již spěchala nazpět. Roztopila v&#160;peci, popovídala si s&#160;ohníčkem, nabílila chalupu, vykopala studnu, porazila vola a&#160;oblékla se do svátečního: vstávej, můj milý, šeptla tichounce, už je bílý den, slunko již svítí do seknice, uhnětla jsem ti voňavý chléb, kafe máš ve svém oblíbeném hrnku s&#160;ptáčaty! Nerudné zaklení přišlo jí v&#160;odpověď.)</p>
			<p class="MLP_text ParaOverride-1">„Oluš: A&#160;kdyby nebylo mě a&#160;té mojí nekonečné dřiny, (maso? ještě ne) dávno by se rodina rozpadla. Co jsem už mohla dokázat, kdyby&#160;– ale ne, nesmím si stěžovat, musím být statečná,“ (statečná&#160;– zarazila se, nalistovala, ano, je to tam, na předchozí stránce. Sakra. Škrt. Zadívala se do stropu, ukousla-vyplivla nehet.)</p>
			<p class="MLP_text ParaOverride-1">„musím si sama najít východisko, třeba se někomu svěřit, někomu, kdo mě vyslechne, pochopí&#160;– a&#160;bude mlčet…“ (usmála se, nad první stránku napsala DOPISY PŘÍTELI.)</p>
			<p class="MLP_text ParaOverride-1">„Olda: Poslední dobou je nějak moc veselá. Co když někoho má? Nesmysl! To bychom se na to podívali! Být odstrkován v&#160;práci a&#160;ještě mít nevěrnou ženu?! Rozhodně musím být ve stř“ Klíč v&#160;zámku. Vstala, pustila vodu na nádobí: zujte se! No to to trvalo! (hrábla do dřezu) já tady čekám a&#160;vy pořád nikde, (ahoj, dobrý den, matičko, řekli) zrovna myju nádobí, pak vytřu chodbu a&#160;bude to (utřela si ruce do zástěry a&#160;čelo hřbetem ruky) uf!</p>
			<p class="MLP_text ParaOverride-1">Nu vidím, že tady život kypí, co se krmení dotýče, tak se samozřejmě omlouvám, ježto jsem naprosto bez potřeb, ale milerád vám udělám společnost, bude-li zájem, řekl pan profesor. Matička zklamaně zvedla obočí a&#160;zklamaným hlasem zklamaně řekla, ale jak to? jak to, že nebudeš jíst? když jsi říkal, že budeš jíst.</p>
			<p class="MLP_text ParaOverride-1">Ale matičko. Já jsem přece <span class="MLP_znak_tucne_11b">neříkal</span>, že budu jíst. Řekl pan profesor měkce, vlídně a&#160;s&#160;láskou.</p>
			<p class="MLP_text ParaOverride-1">Říkal jsi, že budeš jíst. Uzavřela matička.</p>
			<p class="MLP_text ParaOverride-1">No&#160;– to se ti muselo něco zdát, řekl pan profesor zvolna, já jsem totiž nic takového neřekl, ba ani nemohl říct, protože</p>
			<p class="MLP_text ParaOverride-1">Říkals to. Konstatovala matička. A&#160;hned o&#160;tom předložila důkaz: říkals: po kolonádě přijdu na oběd.</p>
			<p class="MLP_text ParaOverride-1">Milá dcero, vzdychl pan profesor a&#160;milá dcera se na něj podívala, tady máš další příklad lidské nedokonalosti: lidé nejsou zlí, jsou jenom více či méně nedokonalí, a&#160;tak i&#160;naše matička to samozřejmě myslí dobře, (zvýšil hlas) ona všechno myslí dobře, ona vnáší do života svár, zmatek, nesoulad (no počkej, počkej, já jenom řikám, žes řikal, řekla) a&#160;ne-po-cho-pe-ní, nepředal jí slovo pan profesor, s&#160;těmi nejlepšími úmysly. (Dcera se dívala na špičku své boty.)</p>
			<p class="MLP_text ParaOverride-1">I&#160;kdybych byl býval řekl, že přijdu na oběd,&#160;– což jsem neřekl&#160;– artikuloval pečlivě pan profesor&#160;– byla by tím bývala míněna <span class="MLP_znak_tucne_11b">doba</span> oběda, a&#160;tudíž nemohlo být z&#160;mé strany ani zmínky! O&#160;nějakém jídle.</p>
			<p class="MLP_text ParaOverride-1">Říkals, že přijdeš na oběd a&#160;budeš jíst (a budu jíst!!! zasmál se pan profesor vysokým smíchem), a&#160;když už si to nepamatuješ, taks to asi zapomněl. Uzavřela matička.</p>
			<p class="MLP_text ParaOverride-1">Nikoliv. Řekl pan profesor velmi pomalu a&#160;velmi zřetelně. Já jsem nezapomněl, nýbrž opak je pravdou, to tys zapomněla, co a&#160;kdy jsem ti říkal, protože už ti paměť tolik neslouží (mně? mně?! cha!!!) neslouží&#160;– a&#160;interpretuješ má slova povrchně a&#160;přibližně jako ostatně všechno.</p>
			<p class="MLP_text ParaOverride-1">Říkals, že budeš jíst. Shrnula věc matička. Pokrčila rameny a&#160;bez záj-mu o&#160;další se otočila ke dřezu rachotit-cinkat-břinkat nádobím.</p>
			<p class="MLP_text ParaOverride-1">Nikoliv, to jsem neříkal! Protože nebudu jíst! Děkuji nechci! Děkuji za milé pozvání, ale nechci!!! zařval pan profesor. A&#160;teď mě prosím omluvte, řekl s&#160;mírnou úklonou a&#160;odebral se do svých komnat, prásknuv za sebou dveřmi.</p>
			<p class="MLP_text ParaOverride-1">Žijeme v&#160;přechodné době, řekla matička, zavřela vodu, sundala zástěru a&#160;utřela si do ní ruce, ženám bylo přiznáno právo na vzdělání, ale muži k&#160;tomu ještě nedorostli. Musí se s&#160;ním prostě jednat jako s&#160;nemocným, řekla, nabídla dceři a&#160;zapálila si.</p>
			<p class="MLP_text ParaOverride-1">V&#160;profesorově pracovně nikdo nebyl. Opravdu, vůbec nikdo tam nebyl, tím méně za dveřmi. Kdybyste snad měli dojem, že v&#160;doslechu někdo je, hrubě byste se mýlili. Je tam čirou náhodou. Má tam prostě nějakou práci. Má totiž <span class="MLP_znak_tucne_11b">pořád</span> nějakou práci. <span class="MLP_znak_tucne_11b">Někdo</span> tu totiž pracovat <span class="MLP_znak_tucne_11b">musí</span>.</p>
			<p class="MLP_text ParaOverride-1">A&#160;tak otci položila na stůl vzkaz od pana Vrány a&#160;pan profesor jej zvedl, pak zvedl obočí a&#160;potom sluchátko: zdravím tě, příteli! Mé ženy mi právě sdělily… ano. Áno, ano, to zajisté chápu, jenže… já rozumím, jenže… ale ovšem! jenže vše se dá zařídit, mé ženy s&#160;radostí vypomohou a… áha. Jistě. Pochopitelně. Ano. To ovšem mění situaci, takže si smluvíme&#160;– dobře. Jistě. Takže já zavolám&#160;– ty zavoláš. Skoro pořád, kdybys moment počkal, podíval bych se&#160;– dóbře dobře. Taky možnost. Ano. Ale nikoliv! Není třeba se omlouvat! Samozřejmě! Tak na brzkou shledanou!</p>
			<p class="MLP_text ParaOverride-1">Dívala se na otce, jakou má divně velikou hlavu, když je teď o&#160;dvacet kilo menší, jak mlaská přes falešné zuby, na které si ještě nezvykl, jakou má šedivou, unavenou tvář a&#160;vpadlé oči, dívala se, jak položil sluchátko, a&#160;chtěla říct: tati, proč tohle všechno děláš? tohle hubnutí a&#160;bratření s&#160;lidma, když se ti smějou?</p>
			<p class="MLP_text ParaOverride-1">Jenže: věděla, že mu to nikdy neřekne&#160;– a&#160;tak odešla. Jenže: věděla, že mu to prostě <span class="MLP_znak_kurziva_11b">musí říct</span>&#160;– a&#160;tak se vrátila. Jenže: zasklenými dveřmi otcovy pracovny viděla jen shrnuté nohavice, volně plandající kolem bledých, hubených lýtek, trčících vzhůru jako pestíky; pan profesor stál na hlavě.</p>
		</div>
</body>
</html>