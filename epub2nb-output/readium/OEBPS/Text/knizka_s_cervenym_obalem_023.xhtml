<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knizka_s_cervenym_obalem-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knizka_s_cervenym_obalem-19" xml:lang="cs-CZ">
		<div class="_idGenObjectStyleOverride-1">
			<p id="_idParaDest-18" class="MLP_uroven2_kapitola ParaOverride-1">Funus</p>
			<p class="MLP_citat ParaOverride-1">Na hřbitovech leží plno lidí,<br/>bez nichž svět nemohl být!</p>
			<p class="MLP_citat_autor ParaOverride-1">(H. Böll)</p>
			<p class="MLP_text_bez1radku ParaOverride-1">–&#160;–&#160;– to je zvláštní, podivil se člověk, jeden ani pořádně nezačal&#160;– a&#160;už aby končil, protože je mrtvej…</p>
			<p class="MLP_text ParaOverride-1">– to si řekl a&#160;duše jeho opustila tělo&#160;– chvíli se ještě potloukala kolem, připravena se vrátit, kdyby něco&#160;–&#160;– kdyby třeba odstranili ten žvanec, co mu ucpal srdce&#160;–</p>
			<p class="MLP_text ParaOverride-1">– ale ono to trvalo, než ho našli, a&#160;potom byl veliký shon a&#160;zmatek; tahali ho ze země na křeslo a&#160;z&#160;křesla zas na zem, divili se, nechápali, strkali se a&#160;říkali: ale jak to? jak to? že je mrtvej? když byl ještě před chvílí živej?&#160;–</p>
			<p class="MLP_text ParaOverride-1">– a&#160;plácali ho po tvářích a&#160;volali jménem&#160;–</p>
			<p class="MLP_text ParaOverride-1">a&#160;potom pokrčili rameny, přikryli ho plakátem a&#160;rozešli se po svém, rozpačitě pokašlávajíce&#160;–</p>
			<p class="MLP_text ParaOverride-1">– a&#160;duši pojala veliká lítost, že už nemá v&#160;čem bydlet, že už tu nemá co dělat, a&#160;tak poslala poslední pozdrav všem, kdo ji znali, a&#160;odebrala se k&#160;předkům.</p>
			<p class="MLP_text ParaOverride-1">Ale pohřeb to byl, jaký už dlouho nepamatovali!</p>
			<p class="MLP_text ParaOverride-1">Z&#160;ampliónů na náměstí zněl od samého rána vdovin pláč, za vraty domu smutku se řadily alegorické vozy a&#160;za nimi postával houf zvědavců. Netrvalo dlouho a&#160;objevila se vdova: v&#160;kabátě naruby a&#160;knoflíky dozadu na důkaz nesouhlasu se smrtí nebožtíkovou, důstojně prošla a&#160;postavila se v&#160;čelo průvodu. Zazněla hudba: průvod se hnul.</p>
			<p class="MLP_text ParaOverride-1">Vpředu, hned za vdovou, kráčeli nejvyšší představitelé obce: nejkrásnější, nejmoudřejší, nejvybraněji živení a&#160;nejlépe truchlící&#160;–</p>
			<p class="MLP_text ParaOverride-1">za nimi pak vyšší představitelé: vybranější, lepší, moudřeji živení a&#160;krásněji truchlící&#160;–</p>
			<p class="MLP_text ParaOverride-1">a&#160;nakonec představitelé vysocí: krásní, vybraní, dobře živení a&#160;moudře truchlící&#160;–</p>
			<p class="MLP_text ParaOverride-1">– šli krokem vážným, jak hodnostářům přísluší, tu a&#160;tam někdo pokýval hlavou, zakašlal, zasmrkal, podklesl v&#160;kolenou…</p>
			<p class="MLP_text ParaOverride-1">– a&#160;již jsou tu cechy!</p>
			<p class="MLP_text ParaOverride-1">šatnáři, zednáři, žháři a&#160;rakváři,</p>
			<p class="MLP_text ParaOverride-1">sponzoři i&#160;cenzoři,</p>
			<p class="MLP_text ParaOverride-1">nositelé Nobelových cen,</p>
			<p class="MLP_text ParaOverride-1">poslanci, psanci, branci a&#160;bratranci,</p>
			<p class="MLP_text ParaOverride-1">bývalí mocnáři, budoucí hadráři a&#160;strejci Příhodové&#160;–</p>
			<p class="MLP_text ParaOverride-1">– ti všichni chtějí se poklonit vdovině žalu…</p>
			<p class="MLP_text_bez1radku_-12-0- ParaOverride-1">Prastará prateta v&#160;domě smutku zatím vyprovodila posledního hosta a&#160;zavřela dveře. Čeká ji ještě dost práce: umýt a&#160;uklidit nádobí, nábytek a&#160;tělo nebožtíkovo: šaty i&#160;rakev se musí ještě dnes v&#160;pořádku vrátit půjčovně. Prastará prateta si uvázala zástěru, začala mrtvého pomalu svlékat a&#160;zpívá mu k&#160;tomu svou prastarou píseň:</p>
			<p class="MLP_text ParaOverride-1">„narodil ses do úzkosti za plentou a&#160;umřel jsi do úzkosti za plentou, chlapče zlatý, žes neřekl, byla bych tě přišla aspoň podržet za ruku&#160;– co já tu teď sama, prastará prateta, s&#160;kůží jako škraloup…</p>
			<p class="MLP_text ParaOverride-1">všechny svý už jsem zahrabala, pět smutků přitom rozedrala, pohřbila jsem mámu, tátu, ségru, bráchu, všechny tety, všechny strejce, synovce i&#160;neteře&#160;– co já tu teď sama, prastará prateta, s&#160;kůží jako škraloup…“</p>
			<p class="MLP_text ParaOverride-1">Tu k&#160;ní přišel cizí člověk, smekl žlutou helmu a&#160;povídá: to je takovej blbec na hlavu, řekli mi, abych to nosil, tak to nosim. Já ho znal. Vona na něj furt myslí. To už je let.</p>
			<p class="MLP_text ParaOverride-1">Tak tak, řekla prateta.</p>
			<p class="MLP_text ParaOverride-1">Já to vidim jako dneska: to ticho tenkrát. A&#160;jak von vstal a&#160;řekl: já. Tomu vy nemůžete rozumět.</p>
			<p class="MLP_text ParaOverride-1">Inu&#160;–&#160;–&#160;– řekla prateta.</p>
			<p class="MLP_text ParaOverride-1">To ženská nikdy nepochopí, řekl muž.</p>
			<p class="MLP_text_bez1radku_-12-0- ParaOverride-1">Pod okny zatím jedou alegorické vozy, živé to obrazy slavných chvil v&#160;životě lidském:</p>
			<p class="MLP_text ParaOverride-1">na prvním žena zdvíhá do výše sádrové nemluvně, označuje je číslem a&#160;odnáší za plentu, aby se po chvíli vrátila, pozdvihla do výše sádrové nemluvně, označila je číslem a&#160;odnesla za plentu, a&#160;tak pořád znovu&#160;– a&#160;všude kolem znázorněny jsou první věci člověka: první ee do nočníčku&#160;– první třída&#160;– první poluce&#160;– první manželství; první polibek, facka, zoubek a&#160;úsměv&#160;– vše v&#160;sádře a&#160;pestrých barvách vyvedeno&#160;– uprostřed vozu pak vzpřímený mladý stromek v&#160;barvě modré, co kolmý start člověkův v&#160;barvě naděje&#160;–</p>
			<p class="MLP_text ParaOverride-1">– na druhém voze již vyvedeny jsou věci horizontální, široce podstatné: postel a&#160;koláč a&#160;pracovní stůl, mapa a&#160;řízek a&#160;dopisní papír, gramofon, talíř a&#160;vana&#160;– vše, co zralému, plnému, do šíře se rozpínajícímu životu náleží&#160;– i&#160;strom uprostřed jest silného kmene a&#160;košatý, v&#160;červené barvě masa&#160;–</p>
			<p class="MLP_text ParaOverride-1">– na třetím voze pak jedou poslední věci člověka: prášky a&#160;brýle, medaile, trepky, suchary, diplomy, zuby a&#160;sebrané spisy, studený bylinný čaj, krabice fotografií a&#160;nové boty na jaro&#160;– vše v&#160;barvě popela, jímž všechno zemi se navrací&#160;– a&#160;holý strom uprostřed&#160;–&#160;–</p>
			<p class="MLP_text_bez1radku_-12-0- ParaOverride-1">Prateta zatím pečlivě okartáčovala a&#160;složila šaty zemřelého a&#160;uložila je do rakve. Pak zabalila tělo do starého ubrusu a&#160;přehodila si je přes rameno. Máš ty ale ten svůj obal těžký, chlapče, příště nesmíš tak jíst, řekla a&#160;vyšla z&#160;domu. Musela oklikou, postranními chodníčky, aby nerušila slavnost.</p>
			<p class="MLP_text_bez1radku_-12-0- ParaOverride-1">– a hlavní třídou již běží strakatí šašci a&#160;kejklíři, halasí řehtačky, frkačky, houkačky, baletky vystřelují barevné rachejtle a&#160;všechno se blýská a&#160;třpytí a&#160;všude je plno zpěvu a&#160;křiku a&#160;hluku a&#160;randálu: tu haleká jakýsi pěvec a&#160;do rytmu buší v&#160;plechový sud, tu ječí jiný a&#160;k&#160;tomu se na valchu doprovází; tito dva dělají, že spolu zápasí, jiní dva zase, že se mají rádi, tamten si rve vlasy a&#160;řve, že je sám, jiný volá: maminko!!!&#160;–</p>
			<p class="MLP_text ParaOverride-1">– ale to již rozchechtané masky nesou veliká zrcadla, v&#160;nichž lidé na chodníku jeví se sobě stejně krásnými, moudrými a&#160;dobře živenými jako čelo průvodu…</p>
			<p class="MLP_text ParaOverride-1">– a&#160;všichni se radují a&#160;s&#160;jásotem zdraví své kejklíře, pár smělců se dokonce snaží urvat si něco pro sebe&#160;– barevnou pentli, rukáv, nebo alespoň malíček zbožňovaného miláčka&#160;–&#160;–&#160;–</p>
			<p class="MLP_text ParaOverride-1">–&#160;–&#160;– a&#160;všichni jsou šťastni a&#160;mávají a&#160;velebí cesťáky s&#160;iluzí, že pomohli lidem tak dobře a&#160;vesele žít&#160;–</p>
			<p class="MLP_text ParaOverride-1">–&#160;–&#160;– a&#160;povídala jedna paní druhé paní: je to ale krása! já vám tak miluju radost!&#160;– a&#160;ten muj spratek, ať ho mlátim jak ho mlátim, von vám nebude šťastnej a&#160;nebude…!!!</p>
			<p class="MLP_text ParaOverride-1">Stařenka s&#160;rancem šla pomalu dál. Muž v&#160;helmě se k&#160;ní po chvíli přidal a&#160;šel vedle ní.</p>
			<p class="MLP_text ParaOverride-1">Tak, tak, řekla prateta, tak to vidíte. Kdekdo už to má za sebou, jenom já pořád nic. Prostě se vždycky ráno zas probudim.</p>
			<p class="MLP_text ParaOverride-1">Já ho měl taky moc rád, pitomce, řekl muž. Vona si myslí, že ne, ale jo, měl.</p>
			<p class="MLP_text ParaOverride-1">Tuhle mi říkali, že prej mě viděli ve městě v&#160;konzumu. Jářku, to už by mohlo bejt ono; nebožka máma se před smrtí taky začala dělit, řekla prateta.</p>
			<p class="MLP_text ParaOverride-1">Dějou se věci, řekl muž.</p>
			<p class="MLP_text ParaOverride-1">Obloha se zvolna zatáhla šedočernými mraky, ale nad obzorem ještě žhne nízké podvečerní slunce. Na východní straně to dělá divy: proti temně fialovému pozadí mraku žlutě svítí oschlá loňská tráva a&#160;na ní se bělají narůžovělé koruny holých břízek. Skládka na protější straně plane barevnými obaly a&#160;úlomky střepů a&#160;plechovek.</p>
			<p class="MLP_text ParaOverride-1">Bude bouřka, řekla prateta, složila ranec a&#160;sedla si na něj. Ze země teď jdou zlý věci, poďte na měkký, řekla a&#160;udělala muži místo. Vyndala láhev: nic mi nejni, akorát bejvám utahaná. Kolikrát si ráno musim dát panáka.</p>
			<p class="MLP_text_bez1radku_-12-0- ParaOverride-1">Bledá dívka v&#160;domě s&#160;chrliči se dívala z&#160;okna, dokud slavnostní průvod nezmizí za rohem, a&#160;pak na střechu protějšího domu: na inkoustově modrém nebi rudooranžově zářil cihlový komín. Omítka domu svítila žlutě a&#160;okenní skla měla kovově tvrdý, zrcadlový lesk. Bude bouřka.</p>
			<p class="MLP_text ParaOverride-1">Dívka se vrátila nad skripta vědeckého katechismu:</p>
			<p class="MLP_text ParaOverride-1">„Všechno je relativní. Všechno je tedy věcí vztahu. Jediný platný vztah je láska. Platí, že Bůh je láska.“</p>
			<p class="MLP_text ParaOverride-1">Dívka si dala pěsti na uši, zadívala se na protější osvětlenou střechu a&#160;začala odříkávat:</p>
			<p class="MLP_text ParaOverride-1">„Láska jest síla odstředivá, uvolňující, tvořící; plodí dobro. Nepřítomnost lásky jest úzkost. Úzkost jest síla dostředivá, stahující, zmrtvující, egocentrická; plodí zlo.“</p>
			<p class="MLP_text ParaOverride-1">Kvůli tomuhle nemůže na slavnost.</p>
			<p class="MLP_text ParaOverride-1">„Bez Boha čili beze vztahu čili bez lásky se propadáme v&#160;existenciální inferno.“</p>
			<p class="MLP_text ParaOverride-1">Protože jde zítra na zkoušku.</p>
			<p class="MLP_text ParaOverride-1">„Vdech&#160;– výdech; čas shromažďování kamení a&#160;čas rozmetání kamení: vlnění je základní pohyb vesmíru.“</p>
			<p class="MLP_text ParaOverride-1">Jenže jí se chce na slavnost.</p>
			<p class="MLP_text ParaOverride-1">„Čili E=mc<span class="CharOverride-2">2</span>.“</p>
			<p class="MLP_text ParaOverride-1">Musí tam jít.</p>
			<p class="MLP_text_bez1radku_-12-0- ParaOverride-1">Prateta s&#160;mužem dopili a&#160;vstali. Šedivá duchna mračen nad nimi se roztrhla a&#160;na obzoru dopadla v&#160;cárech na zem.</p>
			<p class="MLP_text ParaOverride-1">Nad Bytinama prší, řekla prateta a&#160;vzala ranec na ramena. Muž šel vedle ní.</p>
			<p class="MLP_text ParaOverride-1">S&#160;tím životem to máte kolikrát složitý, řekl, jenže, tohle vy nemůžete nikdy pochopit. Ženská to tak nechápe jako chlap. Ženská má všechno jednoduchý. Jako třeba tenkrát: jak von vstal a&#160;řek do toho ticha: já. Tomu vy nemůžete rozumět. Vona tomu taky nerozumí.</p>
			<p class="MLP_text ParaOverride-1">Prateta se narovnala v&#160;zádech a&#160;podívala se nad sebe: na modré obloze se jakoby nic převalovali bělostní beránci. Prateta vdechla: mmmm-cítíte? Je jaro. Když to dobře dopadne, bude i&#160;léto.</p>
			<p class="MLP_text ParaOverride-1">Muž řekl: jako třeba s&#160;tou smrtí. Vy se nebojíte. Já jo. Já už odjakživa. Ne že bych byl srab nebo tak&#160;– to ne&#160;– to teda&#160;–&#160;–&#160;– jestli si třeba myslíte, že JÁ bych&#160;–&#160;–&#160;–</p>
			<p class="MLP_text ParaOverride-1">Kdepak, nemyslím, řekla prateta.</p>
			<p class="MLP_text ParaOverride-1">No tak! řekl muž. Já ne že bych se bál&#160;– ale bojim se, jestli mi rozumíte, co tim chci říct.</p>
			<p class="MLP_text ParaOverride-1">Rozumím, řekla prateta.</p>
			<p class="MLP_text ParaOverride-1">Protože: umřem&#160;– a&#160;co potom, he? To nikdo neví. Jenomže to ženskou nezajímá, takovýhle votázky, ženský je to jedno. Vy už ste holt takový. Takový jednoduchý. Vo někoho se starat a&#160;tak.</p>
			<p class="MLP_text ParaOverride-1">Inu&#160;–&#160;–&#160;– řekla prateta a&#160;přehodila si ranec na druhé rameno.</p>
			<p class="MLP_text ParaOverride-1">Jenomže chlap&#160;– <span class="MLP_znak_kurziva_11b">chlap</span>, chápete?&#160;– ten je na světě z&#160;úplně jinýho důvodu! CHLAP, to je&#160;–&#160;–&#160;– ten by měl&#160;–&#160;–&#160;– ten musí&#160;–&#160;–&#160;– rozumíte mi, co tim chci říct?</p>
			<p class="MLP_text ParaOverride-1">Ano, ano, řekla prateta.</p>
			<p class="MLP_text ParaOverride-1">Něco DOKÁZAT!&#160;–&#160;–&#160;– UDĚLAT!!!&#160;–&#160;–&#160;–&#160;– prostě&#160;–&#160;– nějakou STOPU&#160;–&#160;– DÍRU!&#160;–&#160;– aby po něm zbyla&#160;–&#160;– něco VELIKÝHO!!!&#160;–&#160;– jestli mi rozumíte, co tim chci říct…</p>
			<p class="MLP_text ParaOverride-1">Rozumím, řekla prateta.</p>
			<p class="MLP_text ParaOverride-1">Tohleto ženská stejně nikdy nepochopí… prostě něco&#160;– NĚCO!!!</p>
			<p class="MLP_text ParaOverride-1">–&#160;– jenomže mám strašně málo času, to je to. Člověk přece může každou chvíli umřít&#160;–&#160;– a&#160;co když to nestačim udělat?&#160;–&#160;– co potom?&#160;– e?</p>
			<p class="MLP_text ParaOverride-1">– to by pak po mně vůbec nic nezbylo&#160;–&#160;–&#160;–</p>
			<p class="MLP_text ParaOverride-1">– a&#160;to by teda bylo strašný&#160;–&#160;–&#160;–</p>
			<p class="MLP_text ParaOverride-1">– teda&#160;–&#160;–&#160;– tohle já si vůbec nedovedu představit&#160;–&#160;–&#160;–</p>
			<p class="MLP_text ParaOverride-1">–&#160;–&#160;– muž kráčel chvíli mlčky.</p>
			<p class="MLP_text ParaOverride-1">A&#160;přitom člověk může umřít každou chvíli! každou!</p>
			<p class="MLP_text ParaOverride-1">Každou chvíli mi může něco spadnout na hlavu!</p>
			<p class="MLP_text ParaOverride-1">Proto nosim tenhle blbec. Řekli mi, abych to nosil, tak to nosim.</p>
			<p class="MLP_text ParaOverride-1">Ráda bych vám nějak pomohla, člověče, ale nevím jak, řekla prateta, složila ranec na zem, odvalila na kraj skládky a&#160;strčila dolů. Tak, tak, chlapče, řekla, víc pro tebe udělat nemůžu, než že po tobě ten tvůj obal uklidím. Vítr to zanese zemí a&#160;budou tu břízky, řekla a&#160;přihrnula dolů rozbité sklenice, konzervy a&#160;suť.</p>
			<p class="MLP_text ParaOverride-1">Tak to vidiš, Franto, zašeptal muž, furt si kecal&#160;– a&#160;teď seš v&#160;pytli a&#160;já sem eště tady.</p>
			<p class="MLP_text_bez1radku_-12-0- ParaOverride-1">Na hřbitově byla už oslava v&#160;plném proudu: předsedkyně Svazu opuštěných žen přivítala novou členku, zazpíval sbor děvčat z&#160;Mariánské družiny a&#160;jako hlavní řečník vystoupil úhlavní nepřítel nebožtíkův; on vysoko ocenil vysoké ocenění, jehož se mu dostalo za práci Koloběh času v&#160;přírodě, a&#160;vyzdvihl hloubku svého žalu; závěrem velmi hezky zavzpomínal na chvíle, jichž nikdy nebylo, a&#160;ohlásil vyvrcholení celé slavnosti: Veliký Tanec Vdovy.</p>
			<p class="MLP_text ParaOverride-1">Shromáždění ztichlo: vdova pomalu předstoupila a&#160;obešla kruh&#160;– prostor, v&#160;němž bude svůj příběh vyprávět&#160;– pak zavřela oči a&#160;pozvedla ruce&#160;–&#160;– zvolna je stydlivě spouští&#160;– ano: je malé děvčátko, docela naivní: bere cípky své sukničky a&#160;běží drobnými krůčky orosenou loukou&#160;– voní ke květinám&#160;– je jemná a&#160;křehká a&#160;celá, celičká ach, tak šťastna!</p>
			<p class="MLP_text ParaOverride-1">– však tu&#160;– hle&#160;– kdosi cizí a&#160;drsný vpadá do křehkého dívčina snu!&#160;– není to nepřítel?&#160;– neublíží jí?&#160;– měla by utéci, stříbrné nitky jí avšak svazují nitro</p>
			<p class="MLP_text ParaOverride-1">– ach, co to klíčí v&#160;srdéčku?&#160;–</p>
			<p class="MLP_text ParaOverride-1">– a&#160;v&#160;kolenou sladké trnutí&#160;– a&#160;ON je tak mocný&#160;– a&#160;silný&#160;–</p>
			<p class="MLP_text ParaOverride-1">– a&#160;nezastaví se před ničím!&#160;– avšak&#160;– ach!&#160;– před ničím!&#160;– bože!&#160;</p>
			<p class="MLP_text ParaOverride-1">„Výjevem dívčina podlehnutí končí se giocoso innocente (hravě, nevinně), a&#160;po kratičké pauze navazuje část druhá, jejíž dvě poloviny&#160;– allegro appassionato (živě, vášnivě) a&#160;andante affannato (zvolna znepokojeně)&#160;– přesvědčivě ilustrují hluboký vnitřní život nepochopené ženy a&#160;její samotu po boku sobeckého muže, který, vida jen a&#160;jenom svou práci, nechápe hluboký vnitřní život své nepochopené ženy. Závěrečné allegro sdegnoso (rychle, vzdorně) vrcholí ve strhujícím prestu furiosu (rychle, zuřivě) nad smrtí manželovou.“</p>
			<p class="MLP_text ParaOverride-1">Komentátor si polohlasně odkašlal, upravil si kravatu a&#160;oddal se požitku.</p>
			<p class="MLP_text_bez1radku_-12-0- ParaOverride-1">Prateta s&#160;mužem šli zatím pomalu zpátky. Muž říkal: ve druhý obecný nás učili, že čas je kvalita hmoty. Což tedy vlastně znamená, že jak nás ta hmota opouští, tak v&#160;ní ztrácíme i&#160;ten svuj čas. Nemáte páru, co života nám takhle uteče! Jenom ve vlasech, třeba! Já například mám skovaný všechny zuby. Měl sem i&#160;nehty, ale vona mi to vyhodila. Ale mám eště svuj dětskej talíř s&#160;plechovym hrnečkem&#160;– a&#160;ešus z&#160;vojny&#160;– a&#160;taky sádru, jak sem si tenkrát zlomil ten prst&#160;– taky se nechávám kvartálně fotit&#160;– abych to měl zmapovaný&#160;– ale víte, že to&#160;– nějak jakoby&#160;– furt neni vono?</p>
			<p class="MLP_text ParaOverride-1">– Nejspíš sem na něco zapomněl&#160;– jenomže na co?</p>
			<p class="MLP_text ParaOverride-1">– co řikáte?</p>
			<p class="MLP_text ParaOverride-1">Nevím, řekla prateta, myslím, že voda se má nechat téci…</p>
			<p class="MLP_text ParaOverride-1">Vdova zakončila svůj tanec překrásným záchvatem: potlesk. Byl to přesvědčivý výkon. Zářící vdova přijímá kondolence.</p>
			<p class="MLP_text ParaOverride-1">– a&#160;tak najednou, že?</p>
			<p class="MLP_text ParaOverride-1">– a&#160;dům připadne komu?</p>
			<p class="MLP_text ParaOverride-1">– a&#160;von eště řikal: vy byste mě nechala chcípnout!</p>
			<p class="MLP_text ParaOverride-1">– jak řiká Kiďák: když je láska upřímná, na pohlaví nezáleží:</p>
			<p class="MLP_text ParaOverride-1">– a&#160;jak mu to chutnalo, ale jak!</p>
			<p class="MLP_text ParaOverride-1">– kosou to nepude…</p>
			<p class="MLP_text ParaOverride-1">– jak ten kvas čapí…</p>
			<p class="MLP_text ParaOverride-1">– to sou vám někdy takový zvláštní dny&#160;–&#160;–&#160;– že se člověk ráno probudí&#160;–&#160;–&#160;– a&#160;už je nasranej…</p>
			<p class="MLP_text ParaOverride-1">– jedete někdo na Mimoň?</p>
			<p class="MLP_text ParaOverride-1">– já to znám, pani! co já se nabrečela! těch nocí!&#160;– a&#160;tuhle mu zrovna povidám: já tady schnu strachy, ty dobytku, jestli se ti něco nedejbože&#160;– a&#160;ty si klidně přídeš až za dva dny a&#160;nic ti nejni, akorát seš vožralej a&#160;smrdíš!</p>
			<p class="MLP_text ParaOverride-1">– ale to již zazněl gong na znamení, že oficiální část oslavy je u&#160;konce a&#160;zádušní jarmark může začít. Okenice stánků se s&#160;třeskem rozlétly a&#160;zase je slyšet houkačky, řehtačky, pískot a&#160;křik a&#160;hlasy vyvolávačů:</p>
			<p class="MLP_text ParaOverride-1">Jen pojďte dále, přistupte blíže!</p>
			<p class="MLP_text ParaOverride-1">Budoucnost už byla, tak všechnu čest stranou a&#160;pojďte si pro štěstí! Máme tu ve spreji pot číslo pět, holografického Mikuláše, samoleštící holinky, samoškrtící šle, tlačenku v&#160;prášku a&#160;dokonalou napodobeninu ohně, od pravého k&#160;nerozeznání! Jen pojďte dále, přistupte blíže!</p>
			<p class="MLP_text ParaOverride-1">Bledá dívka se zatím dívala na opalizující mýdla, světélkující krémy a&#160;neviditelná líčidla, na vodičku, po níž jsou vlasy jako vyrudlé sluncem; na mastičku, po níž je pleť jako opálená sluncem, koupila si sprej s&#160;vůní celerové natě a&#160;říkala si: co já tu dělám? proč tady jsem? co tady chci?&#160;– a&#160;když se ohlédla, stál za ní ten chlapec&#160;– tamten, co ho vídá&#160;– a&#160;řekl: tady jsem. Volala jsi mě?</p>
			<p class="MLP_text ParaOverride-1">To tys mě volal, řekla dívka.</p>
			<p class="MLP_text ParaOverride-1">Pojď se mnou, řekl chlapec a&#160;podal jí ruku&#160;–</p>
			<p class="MLP_text ParaOverride-1">–&#160;–&#160;– a&#160;koupili si plakátek s&#160;fotografií katechetovou, jakých bylo všude dost, a&#160;společně odříkávali:</p>
			<p class="MLP_text ParaOverride-1">Zhebni, Tlamiči, zhebni!</p>
			<p class="MLP_text ParaOverride-1">zhebni, Tlamiči, zhebni!</p>
			<p class="MLP_text ParaOverride-1">bij ho! tluč ho! mlať ho! žer ho!</p>
			<p class="MLP_text ParaOverride-1">škrť ho! zmař ho! znič ho! zab ho!</p>
			<p class="MLP_text ParaOverride-1">Zhebni, Tlamiči, zhebni! zhebni, Tlamiči, zhebni!</p>
			<p class="MLP_text ParaOverride-1">–&#160;– a&#160;profesor Tlamič-Sitting vůl si po večeři říhl a&#160;řekl, půjdu si lehnout, je mi nějak zle, musím se vyspat na ty spratky, na ty holomky, na tu sběř, co neví, že Bůh je láska…</p>
			<p class="MLP_text_bez1radku_-12-0- ParaOverride-1">Když se unavená vdova vrátila domů, našla přede dveřmi pratetu sedět na rakvi.</p>
			<p class="MLP_text ParaOverride-1">Copak, babi, řekla.</p>
			<p class="MLP_text ParaOverride-1">A&#160;prateta se usmála divně a&#160;povídá: doma už jsem ti uklidila, ale klíč nemám, já ho asi omylem spolkla, popleta&#160;– taky cítíš ten vítr?</p>
			<p class="MLP_text_bez1radku_-12-0- ParaOverride-1">a prateta u&#160;stánku řekla bledé dívce se skripty: já měla nejradši tyhle dva ve spreji: s&#160;vůní nemluvněte a&#160;s&#160;vůní sluněného prádla&#160;–</p>
			<p class="MLP_text_bez1radku_-12-0- ParaOverride-1">a prateta na polní cestě řekla muži v&#160;helmě, tak už si z&#160;toho nic nedělejte, na světě jsou složitější věci, třeba vidle&#160;–</p>
			<p class="MLP_text_bez1radku_-12-0- ParaOverride-1">a prateta na rakvi se omluvně usmála a&#160;řekla vdově, já jsem dneska z&#160;perníku&#160;–</p>
			<p class="MLP_text_bez1radku_-12-0- ParaOverride-1">a prateta na polní cestě řekla muži, kampak to klesáte, člověče?</p>
			<p class="MLP_text ParaOverride-1">– a&#160;vznesla se vzhůru jako chmýří pampelišky&#160;–</p>
			<p class="MLP_text ParaOverride-1">– a&#160;muž v&#160;helmě si sedl s&#160;lahví do trávy&#160;–</p>
			<p class="MLP_text ParaOverride-1">– a&#160;po prvním doušku pochopil zen&#160;–</p>
			<p class="MLP_text ParaOverride-1">– a&#160;po dalším začal mluvit řečí zvířat&#160;–</p>
			<p class="MLP_text ParaOverride-1">– a&#160;po další zažil satori&#160;–</p>
			<p class="MLP_text ParaOverride-1">– a&#160;po dalším snesl zlaté vejce&#160;–</p>
			<p class="MLP_text ParaOverride-1">a&#160;po dalším usnul a&#160;ráno do něj už nic nebylo…</p>
			<p class="MLP_text_bez1radku_-12-0- ParaOverride-1">A&#160;dívka s&#160;chlapcem spolu šli někam pryč&#160;– a&#160;tam se objímali, hladili, tiskli k&#160;sobě, ochutnávali a&#160;shledávali lahodnými&#160;–</p>
			<p class="MLP_text ParaOverride-1">– a&#160;říkali si miláčku&#160;–</p>
			<p class="MLP_text ParaOverride-1">– a&#160;jarní jepice vířily kolem nich&#160;– a&#160;tehdy starý jepic řekl mladému jepici: jsem příliš&#160;– příliš stár&#160;–&#160;–&#160;– dobrá vůle mě opouští&#160;– ale ty máš ještě mnoho vteřin před sebou&#160;– tanči, chlapče, dokud je čas, v&#160;milostném tanci je smysl všech věcí, až padne poslední z&#160;nás, pak přijde konec a&#160;zima a&#160;tma&#160;–</p>
			<p class="MLP_text ParaOverride-1">– a&#160;jepic, který netančí, zemře, aniž cokoliv pochopil…</p>
		</div>
</body>
</html>