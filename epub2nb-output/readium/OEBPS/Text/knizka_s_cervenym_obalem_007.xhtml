<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knizka_s_cervenym_obalem-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knizka_s_cervenym_obalem-3" xml:lang="cs-CZ">
		<div class="_idGenObjectStyleOverride-1">
			<p id="_idParaDest-2" class="MLP_uroven2_kapitola ParaOverride-1">Milostná</p>
			<p class="MLP_citat ParaOverride-1">Vyprávěl jsem tento příběh Beethovenovi,<br/>aniž jsem tušil, že už ohluchl, a&#160;on se usmál<br/>a&#160;přikývl a&#160;řekl: „Jasně.“</p>
			<p class="MLP_citat_autor ParaOverride-1">(W. Allen)</p>
			<p class="MLP_text_bez1radku ParaOverride-1">„Pojď, Frantíku! Křikl Tonda v&#160;houfu dětí, které se smíchem vyběhly ze školy, že nebudeš dřív u&#160;támhleté staré jabloně, co stojí u&#160;družstevních vrat? Vsaďme se! Křikl Frantík&#160;– Frantík,“ dočetla Bartesková a&#160;klesla hlasem. Řanda mi poslal papírek: Co to vysí na tabuli za ptáka? Na tabuli vysí za ptáka vorel. Pošli to dál. Připsala jsem, Homolka je vůl, a&#160;šťouchla Barteskovou. „Ale to už dva nerozluční přátelé běželi přes náves, jen se za nimi prášilo,“ četla Bartesková, otočila se, převzala papírek a&#160;dostala trest. Potom jsem četla já: „Copak, hoši, snad někde nehoří? Smál se dobrácky hřmotný předseda,“ a&#160;Bartesková mi podala papírek: Bacha, Pinďa, leze za tebou mamut!</p>
			<p class="MLP_text ParaOverride-1">Potom nakoukla do třídy Tečna a&#160;tři kluci a&#160;já jsme šli stěhovat skříně. Tečna mi na chodbě řekla, umíš to, Bohunko? Řekla jsem, ano prosím, k&#160;četným gratulantům připojuji se i&#160;já, vážený Mistře. Dobře, dobře, řekla Tečna.</p>
			<p class="MLP_text ParaOverride-1">Přinesli jsme čtyři skříně z&#160;ředitelny do sborovny, dvě pohovky z&#160;chodby do ředitelny a&#160;tři stoly ke sklepu a&#160;šli jsme do třídy. Homolka četl: „Já jsem byl první, soudruhu předsedo! Ne, já jsem byl první! Volali malí závodníci jeden přes druhého,“ a&#160;začalo zvonit.</p>
			<p class="MLP_text ParaOverride-1">Homolka šel ke koši, hodil tam papírek, podíval se na mě a&#160;poklepal si na čelo. Vyndala jsem z&#160;tašky chleba se šunkou, podala mu ho a&#160;řekla, chceš? Bacha, Pinďa, mamut! zavolala Bartesková a&#160;hihňavě se zasmála. Potom řekla, hele, dej mi úkol z&#160;matiky. Dala jsem jí sešit a&#160;šla na chodbu. Tečna řekla, to je ona, soudruhu řediteli, pojď sem, Bohunko, nezkazíš to? Přistoupila jsem a&#160;řekla, prosím nezkazím. Láčkovec se na mě usmál a&#160;řekl, tak co? Nemáš trému? Taková velká holka? Co? No nic, hlavu vzhůru, jistě to dobře dopadne, tak běž, běž, a&#160;poplácal mě po zádech. Osvobozuji tě z&#160;posledních dvou hodin! volala za mnou Tečna a&#160;šla jsem do třídy, podrazila Homolkovi nohu, Homolka řekl, seš cáklá, vzala jsem tašku a&#160;šla zase ven.</p>
			<p class="MLP_text ParaOverride-1">Koupila jsem si osm dalamánků, sedla si s&#160;nimi do šatny a&#160;jedla jsem a&#160;říkala, k&#160;četným gratulantům připojuji se i&#160;já, vážený Mistře, abych v&#160;dnešní, pro nás všechny tak významný den&#160;– a&#160;kývala jsem se ze strany na stranu a&#160;říkala a&#160;jedla, mezitím zvonilo a&#160;pak zase a&#160;ještě, kývala jsem se a&#160;říkala a&#160;jedla, až byly všechny dalamánky pryč a&#160;zvonilo naposled a&#160;bylo slyšet dupání a&#160;řev.</p>
			<p class="MLP_text ParaOverride-1">Napila jsem se vody a&#160;šla čekat před školu. První utíkali Bartesková a&#160;Řanda a&#160;ještě tři, všichni se zapříčili ve dveřích a&#160;nemohli ven. Řanda řval, Bartesková pištěla, za nimi se tlačili další a&#160;Tečna volala zezadu vysokým hlasem, no tak děti, uklidněte se, pěkně jeden za druhým, jak jsme se to učili? Malý kluk vepředu se rozbrečel. Vzala jsem ho kolem pasu, odstrčila Řandu, Barteskovou zamáčkla trochu dozadu a&#160;všichni se vyloupli ze dveří jako zátka. Ale Homolka mezi nimi nebyl. Kluk křičel a&#160;kopal nohama, tak jsem ho postavila na zem. Ze dveří pak vycházel ukázněný chumel a&#160;Homolka šel poslední. Vzala jsem ho za ruku a&#160;řekla, já pudu s&#160;tebou, jo? Ale Tečna zavolala, tak pěkně do dvojstupu! jak jsme se to učili! Bohunko, ty půjdeš první. Tak jsme šli. Vepředu Láčkovec a&#160;Tečna a&#160;mezi nimi já a&#160;za námi celá škola, šli jsme za vodu přát Mistrovi.</p>
			<p class="MLP_text ParaOverride-1">Vlevo stáli učitelé a&#160;za nimi žáci, vpravo byli lidi z&#160;města a&#160;taky můj táta s&#160;cechovní zástěrou a&#160;právem v&#160;ruce. Uprostřed mezi dveřmi stál Mistr v&#160;červené kostkované košili a&#160;modrých teplácích a&#160;před ním já. Řekla jsem: k&#160;četným gratulantům připojuji se i&#160;já, vážený Mistře. A&#160;polkla jsem sladký knedlík. Mámina sukně mě škrtila v&#160;pase a&#160;potila jsem se. Bylo ticho. Řekla jsem tence: k&#160;četným gratulantům připojuji se i&#160;já. Někdo se zachechtal. Tečna mi podala veliký dort, co jsme ho upekli v&#160;dílnách, podala jsem ho Mistrovi a&#160;řekla, k&#160;četným gratulantům připojuji se i&#160;já, vážený Mistře. Mistr se usmál, poklepal mi na rameno a&#160;řekl, jsi statečná žena. Uklonila jsem se a&#160;vážným krokem se zařadila vedle Homolky. Řanda se naklonil k&#160;Barteskové a&#160;šeptnul, máma má mísu, mamut mektá marně, pošli to dál! Začala hrát dechovka a&#160;potom byl konec.</p>
			<p class="MLP_text ParaOverride-1">Řekla jsem Homolkovi, nejdeš horem? Ne, du spodem kolem fotbalu, řekl Homolka. Vzala jsem ho za ruku a&#160;šla s&#160;ním. Já mám hrozně ráda zvířata, řekla jsem, třeba kachňata, jaký sou heboučký, to mám ráda. Homolka mlčel a&#160;pískal si, a&#160;tak jsme šli. Potom řekl, počkej tu, a&#160;odešel za roh. Stála jsem u&#160;plotu a&#160;dívala se na psa, jak štěká a&#160;kňučí a&#160;jak zalezl za altán, a&#160;na kachnu, jak se kolíbá přes dvorek, ách, kách, kách, a&#160;za ní pajdá osm žlutých kachňat. Jedno přišlo až k&#160;plotu, prostrčila jsem ruku a&#160;hladila ho a&#160;říkala mu, ty bejčku, ty blbečku, ty vážený Mistře, a&#160;kachňátko drželo a&#160;nechalo se hladit. Pak jsem vstala a&#160;kachně zůstalo ležet na zemi. Za rohem vykoukl Homolka a&#160;řekl, ty seš eště tady? Řekla jsem, jo, už deš? A&#160;šli jsme. Já mám hrozně ráda zvířata, řekla jsem, třeba kachňátka, jaký sou heboučký. A&#160;Homolka řekl vysokým hlasem, co za mnou furt lezeš, co za mnou lezeš? Ty se mnou nechceš chodit? řekla jsem a&#160;Homolka řekl, ne, seš strašně veliká. Mlčeli jsme a&#160;šli a&#160;došli jsme k&#160;fotbalu. Homolka položil tašku a&#160;řekl, du si zakopat, ty si dělej, co chceš, a&#160;utíkal na trávník a&#160;křičel, volevole, nahrajvole! A&#160;kluci křičeli, helevole, Pinďavole, postřehvole! A&#160;kopli míč a&#160;Homolka ho vrátil a&#160;hráli a&#160;kopali do branek z&#160;cihel a&#160;křičeli a&#160;padali do trávy.</p>
			<p class="MLP_text ParaOverride-1">Stála jsem na kraji a&#160;držela Homolkovi tašku a&#160;Homolka se na mě nepodíval. Od vody se zvedali komáři a&#160;sedali na mě, odháněla jsem je tou taškou. A&#160;kluci pořád hráli a&#160;křičeli a&#160;někdo zavolal, di domu! máma ti vaří psínohu! a&#160;dívali se na mě a&#160;smáli se a&#160;pak zase hráli. Stála jsem tam, držela Homolkovi tašku a&#160;začalo se stmívat. Potom už na míč nebylo vidět a&#160;kluci šli pryč. Homolka zůstal pozadu a&#160;dlouho si vyklepával kamínek z&#160;boty a&#160;potom přišel a&#160;řekl, ty seš eště tady? Řekla jsem, jo, už deš? Homolka se na mě podíval a&#160;řekl, kluci se ti smějou, jak seš pitomá. Řekla jsem, nejsem pitomá, jsem nejlepší ze třídy, a&#160;on řekl, seš pitomá a&#160;seš šprtna a&#160;co za mnou furt lezeš! Podala jsem mu tašku, a&#160;jak ji bral, stiskla jsem mu prsty. Vyjekl jaůů! Přitáhla jsem ho k&#160;sobě, sklonila se k&#160;němu a&#160;řekla, proč se mnou nechceš chodit? Seš cáklá, pusť mě, zakňučel Homolka. Pustila jsem ho, třepal rukou a&#160;foukal si na prsty. A&#160;Bartesková se ti líbí? řekla jsem. Bartesková má akorát prsa, ale nelíbí se mi a&#160;ty se mi taky nelíbíš a&#160;nech mě bejt, řekl Homolka a&#160;sehnul se pro tašku. Chytila jsem ho za ruku. Já mám taky prsa, řekla jsem. Homolka se mi vyškubl a&#160;utíkal do tmy. Dohnala jsem ho a&#160;zkroutila mu ruku za zády. Choď se mnou, Homolko, řekla jsem. Homolka sykl, předklonil se a&#160;padl na kolena do trávy. Seš velikej, pitomej mamut, řekl tiše, pusť mě, já musim domu. Já mám taky prsa, řekla jsem a&#160;rozepla si máminu blůzu. Homolka tiše stál. Dej mi pusu, řekla jsem. Homolka se nehýbal a&#160;potom šeptnul, co mě nenecháš? Já tě nemiluju! Sklonila jsem se k&#160;němu, vzala ho za krk a&#160;ukousla jsem mu hlavu. A&#160;snědla jsem ho, Homolku, snědla, protože mě neměl rád.</p>
		</div>
</body>
</html>