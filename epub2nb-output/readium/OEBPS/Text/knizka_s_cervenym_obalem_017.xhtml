<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>knizka_s_cervenym_obalem-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="knizka_s_cervenym_obalem-13" xml:lang="cs-CZ">
		<div class="_idGenObjectStyleOverride-1">
			<p id="_idParaDest-12" class="MLP_uroven2_kapitola ParaOverride-1">Středa</p>
			<p class="MLP_citat ParaOverride-1">Ostatně uvidíte, jak to skončí. Zvuky se vrátí<br/>do varhan a&#160;budoucnost zmizí v&#160;pochvě minula<br/> tak jako doposud vždycky.</p>
			<p class="MLP_citat_autor ParaOverride-1">(H. Michaux)</p>
			<p class="MLP_text_bez1radku ParaOverride-1">Probudí se na tvrdé posteli bez polštáře; naznak a&#160;s&#160;rukama podél se bude dívat na bílý strop, na mouchu u&#160;lampy, na mělké štuky anebo jenom tak; bude bdít bez pohybu. Kdyby mu bylo dvanáct, našel by své ruce zpocené pod dekou, ale bude mu více než čtyřikrát dvanáct let pro tuto chvíli, kdy otevře oči</p>
			<p class="MLP_text ParaOverride-1">žena se převalí na druhý bok, vzdychne a&#160;chrápne a&#160;obrátí se,</p>
			<p class="MLP_text ParaOverride-1">on vstane a&#160;zvedne z&#160;podlahy smítko, vloží je do pouzdra s&#160;velikým S. Pak bude stát u&#160;okna: rozpaží a&#160;vdechne vzduch šedého anebo bílého anebo modrého dne,</p>
			<p class="MLP_text ParaOverride-1">žena si přetáhne peřinu přes hlavu, bude chtít pozdržet mizící sen, nebo jen zívne, zamlaská, protáhne se,</p>
			<p class="MLP_text ParaOverride-1">on potom narovná knihu anebo pero, něco, co neleží při hraně stolu, možná, že teprv teď zvedne to smítko a&#160;vyjde z&#160;pokoje. Obejde dveře ženiny ložnice, nebo se zastaví, bude se dívat: pootevřenými dveřmi snad uvidí na chumel peřiny a&#160;noční košili a&#160;starý svetr, v&#160;němž spí jeho žena,</p>
			<p class="MLP_text ParaOverride-1">žena se zavrtí a&#160;vzdychne do polštáře,</p>
			<p class="MLP_text ParaOverride-1">on bude stát a&#160;bude se dívat; ale dost možná, že mine ty dveře, mohou být dnes ráno zavřené.</p>
			<p class="MLP_text ParaOverride-1">V&#160;zrcadle koupelny obnaží dásně na svoji více než čtyřikrát dvanáctiletou tvář, nakloněn až těsně ke sklu udělá dva savé pohyby: vyplivne krev. Potom se kulatým zrcátkem podívá na světlé kolečko temene, dneska zas o&#160;něco větší, pozorně je bude prohlížet, když vejde žena.</p>
			<p class="MLP_text ParaOverride-1">Ve starém svetru a&#160;noční košili: zívne, aniž si zakryje ústa. Už jsi vstal? řekne, anebo, kolik je vlastně hodin? anebo, jsem celá zlámaná. On něco odpoví a&#160;půjde do kuchyně, žena tam půjde za ním: Chtěla bych taky, řekne mu. On vezme konvici, kterou dal na vařič, přilije vodu a&#160;postaví zpět. Bude se dívat, jak žena mžourá malýma očima, jak říká, to je zas den, anebo, jsem jako zbitá; jak krabatí obličej do světla bílého anebo šedého anebo modrého dne, zívá a&#160;škrábe se na zádech. A&#160;voda bude vřít: vlije ji do šálků s&#160;modrými motýly, Nicht Ende, Verwandlung nur, je pod nimi napsáno, usedne naproti ženě, shrbené ve starém svetru a&#160;žluté košili s&#160;bílými puntíčky, usedne proti své ženě.</p>
			<p class="MLP_text ParaOverride-1">Ucítí ten pohled: možná se hlouběji sesune do židle, možná se napřímí, zakloní hlavu: Ditě už bude dvacet, řekne mu, anebo, s&#160;těma zubama už to máš lepší? anebo, zeptej se dneska v&#160;tom Čedoku. On něco odpoví, dopije, vstane, opláchne svůj šálek a&#160;půjde ke dveřím: vezmi si šálu, řekne mu a&#160;půjde za ním. On něco odpoví a&#160;potom odejde.</p>
			<p class="MLP_text ParaOverride-1">Ona tam zůstane, za těmi dveřmi, bude tam stát a&#160;bílým sklem se bude dívat na štíhlou postavu, jak vážně a&#160;pomalu jde, ospalýma očima se bude dívat.</p>
			<p class="MLP_text ParaOverride-1">On vzpřímeně vykročí do klidné ulice, vzduch bude ostrý a&#160;stromy holé, bodne jej do očí bílá nit nízkého slunce; vdechne a&#160;zpomalí.</p>
			<p class="MLP_text ParaOverride-1">Žena pak vytáhne roletu: vstávej, už bude sedm, řekne a&#160;dcera s&#160;polštářem v&#160;náručí a&#160;dekou mezi stehny zakňourá, co je? no dyť už du, a&#160;zívne ke zdi.</p>
			<p class="MLP_text ParaOverride-1">Bude stát rozkročen; s&#160;rukama za zády a&#160;hlavou vzhůru přimhouří oči a&#160;bude myslet na seznam činností pro dnešek, podobný seznamu zítřejšímu, podobný seznamu ze včerejška: ten seznam je na malém lístečku v&#160;náprsní kapse; pomyslí na něj a&#160;vyloučí první věc, na kterou nebude čas; snad je to zubař anebo Čedok anebo návštěva přítele, který se rozvádí, nebo je nemocen&#160;– ta věc bude přepsána na zítřek, jen co se vrátí domů.</p>
			<p class="MLP_text ParaOverride-1">Žena ve flanelové košili se půjde umýt: bude jí zima, vypije grog a&#160;znovu si lehne.</p>
			<p class="MLP_text ParaOverride-1">On vejde do pracovny: váš stůl je teď tam, řekne mu slečna, anebo, do Finska jede ten nový, nebo jen nahlédne, zavolá, dobrý den, je tady! a&#160;ten nový vejde.</p>
			<p class="MLP_text ParaOverride-1">A&#160;žena bude číst povídku o&#160;lásce: on miluje mladší a&#160;ona to ví, chápe jej, odchází, on se pak zabije v&#160;autě; měla bych se vlastně pokusit psát, řekne si žena a&#160;mrákotně usne, bude se jí zdát podivný sen: její muž zabije jejího otce, pojedou vlakem, tohle má nějaký význam, ta scéna u&#160;vody, řekne si v&#160;polosnu, to nesmím zapomenout.</p>
			<p class="MLP_text ParaOverride-1">Trošičku jsme to tu přetento, řekne ten nový a&#160;vezme jej za loket, co jsem to&#160;– jo: vzal bych si dneska ten úvod ve stošestce, jestli proti tomu nic nemáš. No to se rozumí, řekne on, zrovna jsem na to myslel. Ten nový pak přejde od okna ke dveřím, prstem si přejede po koutku úst, vlastně se vůbec nic nemění, řekne a&#160;rozhodí rukama, bude to, tak nějak řečeno, věc čistě formální, tleskne a&#160;půjde zas k&#160;oknu; zajisté, ovšem, řekne on a&#160;mírně pokývá hlavou, to v&#160;každém případě, nějak se musí začít.</p>
			<p class="MLP_text ParaOverride-1">Žena se probudí s&#160;bolestí v&#160;hlavě, zpocená odejde do kuchyně: nečekej s&#160;večeří, bude tam na malém lístečku, anebo, řekni K., ať přijde zítra, díky, D. A&#160;žena si promne oči, zapije prášek: ten sen zapomene. On půjde k&#160;zubaři anebo ven, možná, že navštíví přítele: to sem rád, že tě zas jednou vidim, ty kluku nevěrná, řekne mu přítel, no tak poď dál, honem poď, nezouvej se.</p>
			<p class="MLP_text ParaOverride-1">A&#160;žena půjde s&#160;plnými taškami: nakoupí jídlo a&#160;muži kravatu anebo ponožky, pro sebe rtěnku: tahle by se mi na vás líbila, řekne jí dívenka-prodavačka, vysune červený špalíček z&#160;bílého pouzdra, na hřbetu ruky jím udělá čáru a&#160;ona přikývne; pro dceru tričko: to je jak na dítě, řekne pak dcera a&#160;vezme si rtěnku a&#160;tričko zůstane ve skříni, dokud je žena nezačne nosit.</p>
			<p class="MLP_text ParaOverride-1">Já to tu mám všechno zapsaný, zavolá přítel z&#160;vedlejší místnosti, tady to je, řekne a&#160;přinese desky s&#160;hromádkou papírů, tadyhle, vidíš? A&#160;on bude poslouchat, v&#160;čem byla špatná ta první diagnóza, uvidí šedivou pletenou vestu a&#160;límec šedivé košile a&#160;žlutý obličej s&#160;vráskami kolem úst, a&#160;je to k&#160;ničemu, řeknou ta ústa, věřil bys? úplně, řeknou a&#160;usmějí se. Koukni se tady a&#160;tady, skvrnité ruce vyhrnou nohavici, tadyhle, jo? A&#160;furt se to zvětšuje. Ne sice rychle, a&#160;přítel pokrčí rameny, vytáhne obočí, pokývá hlavou, nic, řekne, vůbec nic nezabírá, a&#160;zavře desky; třeba snad později, řekne on, třeba se účinky projeví časem, řekne a&#160;bude to věta, kterou si už předem připravil. Ale kde-pák! zavolá přítel vysokým hlasem, to právě naopak! to mělo ihned! tiše se zasměje, voni sou bezradný, naprosto, chápeš?</p>
			<p class="MLP_text ParaOverride-1">Žena pod sušákem vyplní test: jste klidné manželství, bude tam napsáno, lepšímu souladu by možná prospělo&#160;– dočte a&#160;zavře časopis. Můj muž je teď služebně v&#160;Bogotě, řekne jí ta vpravo.</p>
			<p class="MLP_text ParaOverride-1">… a&#160;tak si tu hraju, řekne pak přítel a&#160;pomalu přikryje veliký stůl, kde byla krajina s&#160;lesy a&#160;poli a&#160;nádražím, s&#160;domky a&#160;chatami, s&#160;velikým tunelem a&#160;malou hospůdkou s&#160;červenou střechou, před ní jsou bílé židličky, stolečky, nad každým červený slunečník a&#160;kolem malinké zelené zábradlí, stálo to majlant, řekne a&#160;pečlivě urovná gumový ubrus, ale dost mě to baví, věřil bys?, docela jo, řekne a&#160;trochu se usměje, každej sme nějakej, ťukne si na čelo, a&#160;když už sem jednou ten lazar, pak mávne rukou: stejně to nestojí za nic, zašeptá, buď rád, že seš zdravej, to člověk neví, co má. Pokývá hlavou a&#160;vážně to řekne znovu.</p>
			<p class="MLP_text ParaOverride-1">Muž má jet za měsíc služebně do Finska, řekne té vpravo, jela bych s&#160;ním, ale je tu to dítě, chápete. Ta vpravo vzdychne, naprosto chápu, jedna má známá: a&#160;ztiší hlas.</p>
			<p class="MLP_text ParaOverride-1">Možná se příteli omluví, možná byl v&#160;parku: dovolte, řekne mu důchodce se psem, já bych si na chvilku, ech, a&#160;dosedne vedle něj. Po cestě pak půjdou děti, budou si podrážet nohy a&#160;křičet: jauvejs, souško, Urban mě bacil! a&#160;dva kluci si možná pošeptnou: a&#160;ty máš natáčky! a&#160;ty máš drdól! a&#160;ty máš čepec, silónovej! a&#160;zajíkavě se tomu budou smát a&#160;štítivě se otřesou. Pes bude sedět a&#160;vážně se před sebe dívat: pozor děti! nedrážděte toho psa! řekne mladá učitelka, ták, hezky to obejdem, Urbane, co jsem říkala! A&#160;zády k&#160;lavičce a&#160;muži a&#160;důchodci a&#160;psu rozpaženýma rukama usměrní těkavý dvojstup a&#160;děti budou volat: dobrý den, pane pejsánku!, dobrou noc, pane pejsánku!, dobrou chuť, pane pejsánku!, a&#160;kvákavě se tomu smát. Drobotina, řekne snad důchodce; on bude mlčet a&#160;dívat se za stromy, Urbane! zavolá vysoký hlas, Urbane, co jsem to říkala? zopakujte někdo Urbanovi, co jsem říkala! Důchodce škrtne a&#160;stočí se k&#160;němu; děkuji, nekouřím, řekne muž a&#160;bude žvýkat nezapálenou cigaretu.</p>
			<p class="MLP_text ParaOverride-1">Vy máte kvalitní vlasy, řekne jí dívenka-kadeřnice, víc by vám slušelo tohle, řekne a&#160;jednou rukou jí nahrne do čela pramen, tou druhou si vyndá z&#160;úst sponku, skloní se k&#160;ní: takhle to bude lepší, ne? řekne a&#160;žena v&#160;zrcadle uvidí barevný obličej dívenky-kadeřnice, své rudé čelo, svázané síťkou, s&#160;šedivým pramenem hluboko do očí. Měla bych zhubnout, řekne si posté; nechám to na vás, řekne pak nahlas.</p>
			<p class="MLP_text ParaOverride-1">Vstane a&#160;budou dvě hodiny. Snad byla schůze, nebo byl v&#160;parku anebo u&#160;přítele; možná šel k&#160;zubaři a&#160;ten mu řekl: tohle je para, to musí všechno ven, přijďte, až bude víc času; vstane a&#160;půjde k&#160;ní.</p>
			<p class="MLP_text ParaOverride-1">Přijde mu otevřít drobná a&#160;bledá, ahoj, řekne a&#160;zčervená anebo neřekne nic, možná, že zašeptá, honem pojď, máme jen hodinu.</p>
			<p class="MLP_text ParaOverride-1">Tak je to opravdu lepší, řekne a&#160;upustí minci do velké kapsy bílého pláště a&#160;vyjde ven. Na chvíli postojí před velkým sklem výkladu a&#160;lehce zaťuká na nový účes: pod prsty zapéruje.</p>
			<p class="MLP_text ParaOverride-1">On bude unaven ležet a&#160;kouřit a&#160;poslouchat věci, které slyšet nechce, už to ví Jindra? řekne mu najednou a&#160;on mlčky přikývne. Ona se podívá, pak řekne, kecáš! A&#160;rychle se zasměje, zakloní hlavu a&#160;bude se smát, tak moc se bude smát, až jí potečou slzy a&#160;bude plakat. On by chtěl odejít, ale musí ji těšit a&#160;říkat slova, bude ji hladit a&#160;bude mluvit, hodně a&#160;rychle a&#160;šeptem, aby ten škytavý vzlykot ustal.</p>
			<p class="MLP_text ParaOverride-1">Ona se vrátí. Uvaří kávu, vytočí číslo, sedne si, řekne, no ahoj Danuš, tak jak se máš? anebo: zrovna ti jdu z&#160;města a&#160;cestou jsem viděla, no strašně krásný a&#160;docela levný, tak ti to honem jdu říct.</p>
			<p class="MLP_text ParaOverride-1">On půjde chodbou; tmavou a&#160;dlouhou s&#160;dívkami v&#160;kratičkých pláštích, některá se za ním otočí, on půjde rychle se skloněnou hlavou, ve dveřích odpoví na pozdrav té, co s&#160;ní bydlí, bude to hlasitý pozdrav, on kývnutím odpoví a&#160;spěšně odejde.</p>
			<p class="MLP_text ParaOverride-1">No a&#160;co ty na to?, přeloží sluchátko do druhé ruky, na tohles mu přece musela něco říct!</p>
			<p class="MLP_text ParaOverride-1">Pojede tramvají. Měl ještě přednášku, nebo byl v&#160;pracovně u&#160;svého stolu a&#160;přišla studentka: chtěla bych diplomku u&#160;vás, řekla mu, ale já pořád nevím, tak se jdu zeptat, řekla a&#160;usmála se; pojede tramvají. Vzpřímeně bude stát a&#160;bude unaven, chtěl by se vykoupat, bude stát a&#160;bude se dívat na šedý zátylek a&#160;hnědou vrásčitou ruku vedle své a&#160;náraz zezadu ho vtlačí do klína sedící dívky: s&#160;úšklebkem vzhlédne, no prosím, řekne mu, pojďte si sednout!</p>
			<p class="MLP_text ParaOverride-1">Vrátí se domů. Vyprázdní kapsy a&#160;vyndá seznam, vyndá i&#160;lísteček od ženy, kde bude: „Čedok!“ anebo „instalatér!“ zmačká jej, zahodí, otevře dveře, zavane k&#160;němu prudký pach barvy. U&#160;okna bude stát manželka v&#160;teplácích s&#160;průhledným šátečkem přes tvrdý účes, který ji dělá starší. Podívej, řekne a&#160;ukáže na židle, na stůl a&#160;na kredenc, nedbale natřené na bílo, podívej, řekne mu, že je to hezčí?</p>
			<p class="MLP_text ParaOverride-1">A&#160;on bude stát mezi nábytkem, na kterém slzavě usychá barva. Potřebovalo to už jako sůl, vezmeš si kávu? řekne mu žena. A&#160;on řekne: kdepak je Dita? anebo: něco bych snědl, anebo: je to tak opravdu hezčí, povedlo se ti to. A&#160;pomalu si sedne ke dvěma hrnečkům s&#160;modrými motýly, Nicht Ende, Verwandlung nur, bude pod nimi napsáno.</p>
		</div>
</body>
</html>