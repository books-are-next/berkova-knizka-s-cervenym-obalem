---
title: "Tedy o\_lásce"
contentType: prose
---

_Střelený pláče jelínek  
a živý, ten si výská;  
ten líže med, ten pelyněk  
a někdo kudlu píská_

(W. Shakespeare)

  

– – – zas jsem se ostříhala na půl sirky

a představuju si nás v posteli

– ale moje děti se na písku už tolikrát oženily – – –

Bylo to na trávě u vody. Spousta lidí se pekla na slunci a já koukala na stéblo, jak se líně kymácí, a potom na mouchu, jak cikcak oblítla papír, dosedla na něj a myla si nohy. Pak opsala ve vzduchu čtverec a vlítla mi do oka. Jauvejs, moucha, povídám.

A on se ke mně sklonil a řekl ukaž?

– a já málem spolkla jeho jazyk

– prskám a utírám si pusu, utírám, dřu

– a všichni to viděli

tak dělám, že nic a že si čtu v knize.

A on, zednický učeň Vitera František, šel na svých kloubnatých nohách k Berounce a skočil do ní placáka.

Maminko… prosím tě… budeš tak hodná… mně se zdá o slonech, povídá dcera a stojí ve dveřích, malá a vrabčí ve velkém pyžamu, co Ježíšek nadělil tradičně větší –

– není to pravda, ti sloni, chce mluvit o lásce: kdy zase uvidim svýho Lukáše? povídá, jenže je noc a já chci kouřit a psát o prvním polibku a Lukáš je spratek a lump –

– jdi hajat, mišpulko, povídám, podívej: auta a stromy a ptáčci, všechno už spí –

– není to pravda: v povětří hřímají milostné vzdechy a stovky dvojic se právě teď do sebe zaklesly –

– jdi hajat, tak šup! povídám protivně, že bych se kopla, ale ona tam stojí dál, mezi dveřmi, a potom povídá, proč nejsi se mnou, když spim?

– protože miláčku, já tě sem vystřelila jako svou odnož, úchytku, kotevní lano, visím teď na tobě a jenom v noci, když vím, že jsi přikrytá, jen v noci se potichu, kradí pokouším lítat –

– protože broučku, já mám v kapse dopis: vážená paní, půjčte mi prosím vás ty a ty knížky, napsal mi kluk, co nosí košili do pasu rozepnutou, až jsem se zajíkla; ten kluk chodil s plenama v kalhotách, když mě líbnul Vitera František;

– protože, holčičko, co když se stane, že přijde láska? a sakra, řeknu si, je tady, jde po mně, poznám ji po dechu a zase přestanu zdravit, najdu se v koupelně, jak civím do vany, najdu se v kuchyni, jak civím do hrnce, jé, ahoj, to seš ty? řeknu jí nejapně a ona mě mlčky chytí pod krkem a já – já s čelem na studeném okenním skle – já se budu modlit

miláčku-miláčku-miláčku

– no co potom? řekni? co řeknu tátovi?

Jdi hajat, mišpulko, já za tebou přijdu, povídám, ale ona tam stojí dál, mezi dveřmi

a mně se chce kouřit a psát

tak koukám do stroje

a potom zas na ni

otevřeným oknem sem zalehl dvojí smích – tolik krásných mužů se probíhá městem a já jsem tu sama –

a jak se lituju, v břiše mi vybuchla zlost: tak pudeš nebo ne? to ani v noci nesmím mít klid? jdi spát, povídám, prosím tě, jdi spát! jestli pro mě chceš něco udělat, tak jdi spát! Maminko… prosím tě… budeš tak hodná… já potřebuju povídat o Lukášovi, řekla a polkla a brada jí začala krabatět.

Zamáčkla jsem cigaretu a šla.

Ty seš moc hodná, maminko, ty seš moje služba, řekla a vzala mě za ruku a tou svojí měkkou a teplou tlapkou mě vedla ke svojí posteli – kousek dál s rukama rozhozenýma odfukoval dvouletý muž – lehla si a přitiskla se až těsně ke zdi: pojď ke mně, maminko, tady máš místo, řekla a já si lehla k ní a cítila jsem, jak se mi ulevilo ve starých štrauskách, které zapínám už jenom vleže,

cítila jsem její malou ruku neohrabaně kolem svých ramenou, cítila jsem, jak těžknu na peřině,

jak se propadám do spánku

a jak mi dětské prsty zvedají víčko a hlásek povídá: maminko, neusni, ještě o tom Lukášovi…
