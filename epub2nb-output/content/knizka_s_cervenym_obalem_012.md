---
title: Začátky
contentType: prose
---

_Každá situace má smysl, jen ho najít._

(B. Spinoza)

  

Hele a budeme si psát, poď si slíbit, že si budeme psát.

V kolik to jede?

Je čas. Ty, hele, vážně, jo? Že každá, jak dostane dopis, tak ihned napíše, jo?

Ta větší kývla a dívá se na zadní lavičku, sedí tam žena a muž, ona se sklání přes veliké břicho a hledá v tašce, vyndavá housku, dává ji jemu a dívá se, jak ji pomalu rozvírá, listuje salámem, zavírá, pečlivě ji urovnal v prstech a kousl.

Mně to připadá blbý, řekla ta menší, fakt, nejdřív sem se hrozně těšila, ale teďkon je mi to blbý, víš?, že sme tam byly spolu a tady taky furt spolu a teďkon tam mám jet sama, je to – no blbý, no, řekla a trochu se usmála.

Tam přece nebudeš sama.

Nojo, ale stejně. Ta menší vzdychla, dívá se na hodinky, na ty dva za nimi a potom před sebe, jéžíš! řekla a ťukla se do čela, já chtěla zavolat Petrovi, ty hele, řekni mu, jestli ho uvidíš – anebo nic.

Co mu mám říct?

Ne, nic, to je fuk.

A co?

Nic, jenom, no prostě – no že sem odjela, no. Anebo ne. Ne, fakt, nic. Ta menší si prsty pročísla vlasy, dívá se na velké nádražní hodiny, na ty dva s houskou a potom na kolej. Dneska ti se mi zdálo, zavrtěla hlavou, že to byl omyl, že se tam spletli či co a že sem se musela vrátit. I s těma kuframa. Páni, to by byla psina, kdyby se spletli! Krátce se zasmála.

Ta větší neřekla nic.

Žena se přes břicho sehnula k tašce, vyndala láhev, sejmula víčko a nabídla muži: napil se, otřel rty hřbetem ruky, vrátil jí láhev a kousl do housky.

Už tu měl bejt, řekla ta menší, vlastně ne, za osm minut. Já sem ti tak nervózní!

Velkými dveřmi od nádražní haly sem vešla vysoká stařena, rychle se rozhlédla, popošla několik kroků a zůstala stát. Před sebou tlačila dětský kočárek.

Hele, hele, Kvačka!

Nekoukej tam, řekla ta větší.

To je dost strašný, co? Ta menší se dívá, jak stařena jede na konec perónu, prudce se otáčí a rychle jde zpět, něco si brouká a veliké pánské boty jí klapou. Ta větší se dívá do země. Prej uhranula Bechtoldovic Yvettu, co má kluka s tim pyskem, řekla ta menší, já sem ti tak ráda, že vocaď vypadnu.

Stařena přijíždí k nim; žena s břichem si zakrývá oči, muž s houskou ji drží za ruku, a jak je kočárek míjí, zahlédl vevnitř dvě hadrové panny s puklými čely.

To sou teda konce.

No, dyť už vypadneš, za čtyři minuty.

Co je? Já sem tě naštvala? Ta menší vytáhla obočí, Jano, já sem fakt ráda, že seš tu se mnou, i sem našim řekla, aby sem nešli, že tu budem spolu, a je mi to blbý, že jedu sama, fakt, ale dyť je to přece jen rok a ty se zas přihlásíš a oni tě vezmou, na tuty, Jano, ta menší mluvila rychle a trochu ostře, všechno ti pošlu, říkala, všechno, i knížky i přednášky, vždycky to přepíšu a pak ti to pošlu a ty se budeš učit a pak vždycky přijedeš, třeba v neděli, a někam pudem a ten rok uteče a ani nebudeš vědět a budem tam spolu.

Ta větší vzdychla a sklonila hlavu: vysoká stařena projela kolem, zvolnila a chce něco říct – ne, to se té větší jen zdálo. Ti dva vzadu vstali z lavičky a stoupli si na šedý obrubník před první kolejí, zády k nim, zády k té stařeně.

Ale to nemůžeš bejt zas tak pasívní! Ty musíš, já ti to řeknu, já na tvym místě bych to tu zapíchla a normálně bych si tam vzala hospodu anebo úklid anebo k pumpě, cokoliv, chápeš? prostě… já nevim, já ti to neumim říct… člověk se musí rozhodnout a využít všechny možnosti a zkoušet to znova a znova a umět se něčeho vzdát, protože… ta menší se rozhlédla, co tady? Likvidovat účty. A za pět let ti možná přidaji. A pak se vdáš a budeš mít děti. A to je teda podle mě zabitej život. No řekni!

Asi jo.

No to asi určitě! Koukni se na Píšťu! Ta taky řikala, že se nikdy nevdá, a vdala se. A řikala, že ne.

Ta větší se dívá do země a koulí kamínek špičkou tenisky, ti dva s houskou se na ně ohlédli. Potišejc, řekla ta větší.

Ale já to myslím vážně. Já teda osobně se vdávat nebudu. Nevím jak ty, ale já ne. Proto jde také člověk studovat – ta menší teď mluví zvolna a spisovně – aby pak dělal svou práci. A myslím, že každý, kdo chce něco dokázat – pak mávla rukou, já tady kecám a vlak třeba nejede a třeba mě vyhoděj a tebe vezmou, to bude psina! ta menší se zasmála, jestli mě vyhoděj a tebe vezmou, to se teda smíchy potrhám!

Ta větší se na ni dívala.

No co, možný je všecko, řekla ta menší a trhla rameny. A zase znám spoustu pitomců, co mají vejšku a nic. To chce to dotáhnout do konce. Nasadit tempo a jet. Nebo snad toužíš se vyvdat a vařit a žehlit a prát a já nevim co?

No to ne, řekla ta větší.

Tak vidíš, sakra kde je ten vlak!

Mě teda sporák vůbec neláká.

Já se snad pudu zeptat, co je s tim vlakem, ne? ta menší se neklidně rozhlédla: kromě nich jsou tu jen ti dva a stařena s kočárkem.

Sem potkala Hedviku, řekla ta větší, nesla dvě tašky a deset minut mi řikala, jaký kde maji maso. Ta menší se dívala k velikým dveřím, vyšel z nich malý muž, pohlédl k hodinám a zavrtěl hlavou. Ta menší šla k němu, promiňte, řekla mu, čekáte na rychlík do Prahy ve dvanáct čtyřicet?

To čekám, řekl muž, má čas tři a půl minuty, jde jim to napřed. Děkuju, řekla ta menší, znovu se rozhlédla, pak vzala za kliku zamčených dveří s tabulkou Náčelník a šla zpět ke kufrům.

Ti dva, paní s břichem a pán bez housky, si šli zase sednout, vysoká stařena zůstala daleko, kolíbá kočárkem, něco si brouká a do taktu k tomu kývá hlavou, malý pán, vzpřímený s rukama v kapsách, stojí u kolejí a velkými oblouky plive na černou trávu mezi pražci.

To je teda úroveň, řekla ta menší.

Víš co? řekla ta větší, teďkon mě napadlo, že bych tam mohla jet s tebou. Že bych do tý školy chodila s tebou, víš? Jak si řikala, to o těch přednáškách, že bych si je normálně mohla psát sama, víš?

Tady nikdo nic neví, řekla ta menší, nikdo tu není, nikoho nezajímá, že nejede vlak, bůhví, jestli tohle je vůbec nádraží.

Já myslela, hele, řekla ta větší a vzala tu malou za rukáv, že bych tam teď mohla jet s tebou, třeba bych párkrát přespala u tebe, než by se něco našlo, a potom normálně – nemyslíš?

Mohla bys za mě u zkoušek fungovat jako mý lepší já, řekla ta menší a nahlas se zasmála, ale to nepude, anžto vlak nejede.

Ne, počkej, vážně, teď normálně nasednu a pak pošlu telegram a ty mi nebudeš muset nic posílat, protože budu ty přednášky poslouchat s tebou. Potom mě přece museji vzít!

Ta menší se přestala smát, pro-sim-tě, řekla pomalu a vrtěla hlavou, du zjistit, co je s tim vlakem, řekla a rychlými kroky šla ke dveřím do haly. Stařena s kočárkem se znovu rozjela, jde rychle a veliké pánské boty jí klapou, ta větší se za ní dívá, jak jde kolem malého pána, co plive na pražce, a kolem velikých dveří, jimiž se vrací ta menší: tady je možný všecko, řekla, když přišla, tady se věří na uhranutí těhotnejch a vlaky nejezděj a nikdo nic neví, už abych byla pryč, vzdychla a vzala kufry, posunula je o kousek dopředu a zase vzdychla. Ty, hele, ale teď se mnou nemůžeš, řekla pak, fakticky, vážně, nejde to.

To byl vtip, řekla ta větší, se divim, žes na to skočila. To byl teda fór! Už sem se lekla, řekla ta menší a nahlas se zasmála.

Tys byla nějak moc chytrá, víš, jak si řikala to o tom umět se něčeho vzdát, řekla ta větší, to víš, že do žádný Prahy nepojedu, neboj, ani teď, ani jindy, co bych tam dělala, já a v Praze, uchichtla se, já a v Praze a na vejšce, to by byl fór!

Co je ti? Ty nejseš normální, ty tam přece za rok pudeš, tak co?

To nic, to byl taky fór, řekla ta větší a amplión zachrčel, že rychlík do Prahy přijíždí na třetí kolej. Malý pán plivl, pán bez housky políbil ženu na čelo a dívky se sehnuly ke kufrům: ta větší vzala ten větší, ta menší vzala ten menší a vlak hlučně zastavil. Prosím, řekl pán bez housky a podržel té menší dveře, ta větší jí podala kufry. Pak dveře bouchly, výpravčí zapískal a vlak se rozjel. Stařena s kočárkem a paní s břichem a ta větší mávaly. Ta menší se za sklem smála a rukama říkala, že to okno nejde dolů, že je tam vedro a že neví, neví, jestli vůbec dojede, v takovém vedru, ta větší ať je ráda, že nemá před sebou tak strašnou cestu, a ať co nejdřív napíše a ať drží té menší palce, protože ji opravdu, ale fakticky do roka vyhoděj a to bude strašný – alespoň tak tomu ta větší měla rozumět – a vlak už byl pryč i s rozpláclým nosem a sraženou párou dechu té menší na skle.

Ta větší šla pomalu k východu, šla s rukama v kapsách a s hlavou sklopenou, ani si nevšimla, jak proti ní jede odřený dětský kočárek se dvěma pannami, a trochu vyjekla, když jí narazil do nohou – slyšela huhlání vysoké stařeny s tváří jako stará rukavice a viděla těkavé bezbarvé oči – stiskla rty a běžela ven.

Stál opřený o sloup a zašlápl cigaretu. Tak co? řekl, už je pryč? Ta větší kývla. A co? Co bylo? Ta větší neřekla nic.

Jano, co je ti? Není ti špatně? Nechceš si na chvilku sednout? Poď, sednem si.

Nechci. Třeba ji vyhoděj a mě třeba vezmou, to bude fór, vzlykla a zlostně se zasmála.

Cože? řekl a chvilku se na ni zkoumavě díval, pak pokrčil rameny a nadšeně, až moc nadšeně, jak se jí zdálo, řekl, hele, a co třeba Robert, Roby, to neni špatný, co? to zní dobře, Robert Verner, co?

Zní to jak vrtačka, řekla a roztřásla se jí brada. Dovedl ji k lavičce a jemně posadil, tak, řekl, tady si oddáchneš a řekneš mi, co ti je, a taky už nebudeš nikomu tahat kufry a taky už nebudeš brečet, protože se musíš šetřit a musíš bejt veselá. Tak co je? Řekla ti něco?

Viděla sem Kvačku, najela do mě tim kočárem, řekla a vzlykla a konečně se nahlas a celým tělem rozplakala.

Jéje, tak ono to věří na duchy, řekl a usmál se a hladil ji po vlasech a šeptal jí, ty malej blázínku, ty miláčku, ty moje opičko vyjukaná…

Počkejte, řekl pán bez housky a sundal mi z police veliký kufr. Vyndala jsem z něj žlutou obálku a z ní jeden papír: Již staří Římané, bylo tam cyklostylem, a potom o disciplínách, ze kterých si můžu vybrat. To je zvláštní, řekla jsem nahlas, že na vysokých školách je ještě tělocvik.

V zdravém těle zdravý duch! řekl pán bez housky, ukažte, dám vám to nahoru, ještě jsou orlové v bahně Evropy! řekl a zeširoka se na mě usmál; tak do školy? studovat? do Prahy? no, to máte před sebou nádherných pět let.
