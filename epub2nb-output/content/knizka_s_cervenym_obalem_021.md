---
title: Pentameron
contentType: prose
---

<section>

> Více než kdy před tím v dějinách stojí dnes lidstvo  
> na křižovatce. Jedna cesta vede k zoufalství  
> a naprosté beznaději. Druhá k úplnému vyhynutí.  
> Doufejme, že budeme dost moudří  
> a vybereme si správně.

(W. Allen)

Cítím se lépe. Sladím umělými sladidly, platím umělými platidly a je mi lépe. Den ze dne je mi lépe a lépe. Jen dobře mi pořád není.

(Včera byl zadržen třiatřicetiletý N. N. při nelegálním pokusu o přechod státních hranic. Zadržený byl již v minulosti několikrát trestán za pokus o nelegální přechod státních hranic.

Nepřátelské armády mají nejen píky, ale i bodáky.

Tmavé dítě s nafouklým bříškem a očima plnýma much.)

Zavřete to, řekla jsem.

(Policie do demonstrantů. Demonstranti do policie.)

Tak já to zavřu, ne? řekl krásnej Uchytil, co před náma tají svoji holku.

(Sedící demonstranti jsou nakládáni do autobusů. Kluk leží na zemi a rukama si chrání hlavu. Policista do něj kope bagančatem. Krev na dlažbě.)

Tý vole, řekl Píďa.

Fakt, zavřete to, povídá Huptych.

(Vojáci se brodí rákosím. Vojáci nad mrtvými. Mrtví: poskládaní na zemi jako zajíci po honu.)

Já na to taky nechci koukat, řekla Míša nymfomanka.

(Saka. Kravaty. Mramor. Záplava sak. Potlesk. Blesky a mikrofony. Továrna. Jiná továrna. Ještě továrna.)

Náhodou, na Kubánce mi nešahejte, řekl Píďa.

## Příběh první

Tady teď dělá spousta Kubánců, viď, povídá Píďa.

Prej byli všichni v Maroku, řekl krásnej Uchytil, co před náma tají svou holku.

A jak tak jde ten průvod, myslim jako prvomájovej – znáš to, ne? povídá Píďa.

Pod mostem Mirabeau se Seina líně valí, povídá Huptych.

No – a z tlampačů nad tím dechovka. A pak přišli ty Kubánci: tý vole: bílý košile, samba, Kuba si, jenky no – voni přeřvali i ty tlampače.

Voni hrozně rádi demonstrujou, řekla Míša nymfomanka.

A pak přešli – a zase normálka – jaks to řikala?

Pod mostem Mirabeau se Seina líně valí, povídá Huptych.

No – a jedna ženská z tribuny, jak byla rozparáděná, do toho ticha zařvala: ať žijí doudlebáci!!!

– a nějakej člověk, co šel zrovna pod tribunou, se tak nějak – zvláštně – jakoby probral – a povídá jí: dobrý den…!

</section>

<section>

(Za takzvanou hladovou stávkou stojí zájmy cizích mocností.

V zemi je takzvaný hlad.

Obě delegace pak položily věnce na hrob neznámého vojína.

Dokonalá organizace přináší výsledky.

Grilované kuře lze s úspěchem rozemlít do karbanátků.

Vedení podniku se usneslo, že musí dojít k závěru.

Mladým učnicím se nový internát líbí.)

Na těchhle sedmnáctkách je nádherný, jak voni maji nový, svěží, nevošahaný vobčanky, povídá Huptych. S takovou holkou je radost se nechat legitimovat, povídá Píďa.

Já měl kamaráda, povídá krásnej Uchytil, co před náma tají svoji holku, to byl ďábel.

## Příběh druhý

On si třeba stoupnul do fronty v drogérii a přes hlavy těch stařenek zařval k pokladně: máte prosim vás ty prezervatývy s kachničkama?! – A jednou štípal dříví a kolem něj lítaly vosy. Že měl ruce plný, tak jim jenom nadával, ale pak mu jedna sedla na rameno – a on, jak ji chtěl hlavou shodit, tak si ji vmáčknul do ucha. To ho naštvalo, tak tu druhou, co si mu sedla na stehno, vší silou praštil. Jenomže zapomněl, že má v ruce sekyru. Následkem čehož dostal velorex.

</section>

<section>

Když slyšim, jak se řehtáš, tak tě nechci vidět nasranou, řekl mi Huptych.

(Mladík v bundě US Army nám pomalu, zřetelně říká, co si máme myslet o situaci ve světě. Druhý to může jen potvrdit, protože. První zdůrazňuje: netoliko, avšak! Vezměme v úvahu a připočtěme k tomu. Proto, a proto, tedy, tudíž, a tak: směšné. Lživé a rádoby. Podívejme se na kreslené schéma. Děkuji za pozornost.)

Já jednou znala kluka, řekla jsem

## Příběh třetí

Tomáš se jmenoval. A ten Tomáš jednou s kamarádem močil před hospodou, a jak tam tak stáli a dívali se do krajiny, tak se vsadili, kdo má hysteričtější holku. A najednou z tý hospody vyběhla Tomášova Jája, vrazila mu z každý strany facku a zase zaběhla. A tak Tomáš vyhrál stovku.

</section>

<section>

Se ženskejma je to těžký, řekl Huptych.

Jenomže bez nich je to votrava, řekl krásnej Uchytil, co před náma tají svoji holku.

Bez nich je to nemožný! řekla Míša nymfomanka.

Víš, co říká Pepík Souchop? že se ženskejma se nemá spát, protože se jim to líbí, řekl Píďa.

(Svěží, vlídná, usměvavá. Sametovým kontraaltem nás srdečně zve: vrcholky bříz. Dívčí chorál. Březový háj se s námi točí. Muž jede na koni. Žena sedí u okna. Má bílou režnou halenu, v ní dva těžké prsy. Mlčí. Obcházíme ji a prohlížíme ze všech stran. Zaklání hlavu: díváme se jí do nosu.

A: zaoknynelítostnývítrrvelistízestromůježsejenneradypoddávajíprávěnastupujícímupodzimuajeholistíanelítostnémuvětrukterýrvelistízestromů. Muž jede na koni. Žena se dívá z okna: dlaní si přejela čelo. Muž rozhodil rukama a spadl z koně. Žena se dívá z okna na nelítostný vítr, který atakdále. Čísi kloubnatá ruka ji ztěžka, jako kravku, popleskává po temeni. Muž leží v navátém listí, nad ním se pase kůň. Titulky.)

Už jsem vám říkal o tý fiatce? O tom kabrioletu? Jak ten frantík, že s tim mermomocí zaparkuje vedle náklaďáku? A jak najednou kouká, že sedí po ramena zasypanej v uhlí? řekl Píďa.

Už jo, řekli jsme.

Tak nic, řekl.

Já měl jednou noční, povídá Huptych,

## Příběh čtvrtý

a přišel ke mně pacient, bílej jak křída, a celej se třás.

Povídám: co je? a on řiká: pane ošetřovateli, já se strašně bojim, že bude třetí světová válka…!

Co jsem s nim měl dělat, viď – tak jsem ho přikurtoval…

</section>

<section>

– zbláznit se je taky forma lásky –

– boží semeno se valí tmou a my se v něm vzdalujeme – něco už vychladlo, něco je plyn, na něčem je na zlomek blešího škytnutí trošku kyslíku a trošku vodičky a trošku travičky – teď jsme tu i my! a máme celý život před sebou!!!

Co s tím budem dělat? Celou tu dobu?

</section>

<section>

(Šest stříbrných dívek na nohách o něco delších, podpatcích o něco vyšších, v kalhotách o něco užších a kloboucích o něco širších, než je nad míru, vyběhlo na stříbrné stupně, na nichž se točí obrovské koule ze zrcadlových plošek, které pableskují na těla stříbrných dívek, která srší do soustavy zrcadel, která jiskří ze všech sil –

– středem vbíhá studená zlatovláska, ano, je to anděl! září v tříšti paprsků a pablesků, stoupá po stříbrných schodech vzhůru, ano, usmívá se na nás – ano, kývá nám: na tebe! na mě! hej ty tam! svět je tady kvůli nám! kvůli nám dvěma! hej! ty! ano, tebe myslím! zahoď starosti! podívej, jak báječně se blyštím! pojď se mnou na výlet! máme svůj malý byt! barevný jsou šňůry aut! zrovna na tebe čekám! tak buď přece šťastný! vždyť je to tak snadné! podívej! stačí se třpytit a tančit a smát jako já!!!)

– frigidní tango sterilních snů v barevných obláčcích umělé páry –

– a já si píchnu do žíly panáka rumu, abych líp trávila myšlenky nebožtíků, co četli myšlenky nebožtíků, co četli – (et cetera –)

– a pošlu to dál – – –

– a potom posbírám všechny své hračky, abych jim uvěřila –

– a shledám své ostatky a přilehnu k tobě –

– pojď ke mně blíž – ještě blíž – – ještě – – – je mi zima…

Povídalas, že už nekouříš, řekl Píďa.

Víš, jak dlouho budeme mrtví? řekla jsem.

</section>

<section>

(Stín suché větve. Plápolající svíce. Muž se dívá jinam – teď si nás všiml: bolestně se usmál a přečetl z desek, že miluje lidi. Cítí se jedním z nich, opravdu: je jako obyčejný člověk. Jako každý z nás. Hrozně by chtěl být dělníkem u pásu. Anebo horníkem: fáral by s chlapama a byl by celý od mouru. Miluje život. Je hrozně rád naživu. Věří, že člověk zvládne vesmír těmahle rukama.)

</section>

<section>

Co jestli ho nevezmou do krytu, až půjdem od válu – tedy lidstvo –

co si pak asi ty štěnice, švábi a štíři počnou s našima knihovnama…?

Myslím, že jsme první na světě v počtu básníků na hlavu, řekla jsem. Tohle je normální plavčík, povídá Píďa – a všichni jsme se chvíli řehtali. (tehdy jsme totiž řekli: my chceme časopis! a oni: na co časopis, když neumíte psát?

a my: takže nesmíme do bazénu, dokud se nenaučíme plavat?

a oni: to my se učili plavat v rybnících a tůních!

a my: jenomže tam je dneska koupání zakázáno!

a tak pořád dokola, tři a půl hodiny.)

Já jednou potkala známýho, povídá Míša nymfomanka

## Příběh pátý

po děsně dlouhý době. Já o něm jenom slyšela, že se má dobře. Proklatě setsakramentsky až moc dobře že se má. A jak ho vidim, tak se k němu hrnu a volám: ahoj! On nejdřív, že nic, pak mu to asi bylo samotnýmu blbý, tak povídá taky: ahoj. A já povídám: jak se máš? A on na to: ále, to víš… A já řekla: no – já vim… A on se na mě zblízka podíval a zasyčel: neser neser! – a šel pryč.

</section>

<section>

Dokud nás nějaká větší suma nerozdělí! volá Píďa. Na nás je krásný, že jsme jedni z nejstarších mladých začínajících autorů ve střední Evropě, řekla jsem –

– a mou duši zalehl nehybný smutek „středňáka“ – –

– opadlo němé burácení hlubin uvnitř –

– odstěhoval se Ahasver –

– a budoucnost – předem přijata, předem pochopena – přichází jako čerstvá minulost –

– dívám se zevnitř své příští mrtvoly s tísnivým pocitem, že někde – něco – – – nesouhlasí – – –

– pojď ke mně blíž – je mi zima…

</section>

<section>

Ať žije bazén pro mladou literaturu! volám, abychom se ještě zasmáli.

Nojo, Louny… řekl Píďa.

Tam byla ještě Zuzana, řekl Huptych.

Hm, řekla jsem.

Co k tomu taky říct.

</section>

<section>

_(in memoriam Zuzany Trojanové)_

</section>
