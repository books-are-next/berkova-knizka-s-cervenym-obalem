---
title: Pavučina
contentType: prose
---

<section>

> Ulovená ryba myslí na vodu, jak jen může.

(H. Michaux)

(Krátké mokré vlasy. Slámové vlasy. Škubnutí svalu pod hnědou kůží.)

Na co myslíš?

Tak, na nic.

Jak to na nic, já vidím, že na něco myslíš.

(Malé pevné hýždě. Z úžlabiny mezi nimi černá srst, vzhůru rozpínavá. Nohy zabořené v písku. Stabilní rozkročené nohy.)

Ty koukáš na tamtoho? Ten vysportovanej dacan, to se ti líbí?

Nekoukám. Dívám se jenom tak.

(Půlobrat vlevo: mezi hnědými stehny růžová nahota. Pohyb ručníkem: bim-bam.)

Dito! (fuj, to je ee!)

Co je?

(šedé oči s modře lemovanou zornicí. Řasy slepené vodou. Skloň se nade mnou. Hlaď mě, pohlaď mě. Ták.)

Dito, když se takhle koukáš po jinejch, tak mě nemáš ráda, to je jasný, nemáš. A vem si plavky, spálíš si zadek.

(přicházejí dvě: slova, smích, chichot, řehot, bimbam, odcházejí: tři bronzové sochy –

– ženy s bílými prsy, dívky s hnědými prsy, hnědé děti, hrady z písku, vlny, pěna, křik; barevná závětří: tvrze Rodiny: balíčky, pytlíčky, drobty a láhve, noviny, ručníky, oleje: pláž – a ti bronzoví jdou tou dlouhou chůzí soch, míjejí se, zmenšují a zase mizí tou svou dlouhou vláčnou chůzí –)

Sakra, to peče. Tobě není vedro? Mně je teda kapitální. Já sem zpocenej jak kůň.

(– a včera v noci tu viděla vítr, jak brousí fialový mrak, ten mrak byl vzhůru světlé pápeří a k moři tmavě hladký; zajímavá záležitost, řekl by prof. Ptáček, přivřel by oko a pravou dlaní podél sekl mezi mrak a vodu; pan profesor Ptáček je podivín; – a od moře vanoucí chladivý vítr čechral jí vlasy před svítáním dne třetího; vítr zesílil: hnal před sebou vlnky s ostrými hřbety, vlnky jdou dopředu, na písku pš: vyšplíchnou úlomky škeblí a kousky větviček, papírků, chaluh a tak; a potom ssss: to spodní voda se vsákla a mizí, ta nahoře po ní sklouzává zpět, nechala za sebou klikatou čáru pěny a chaluh a škeblí a papírků, to temné za čárou pomalu světlá, jak voda mizí, ale než do písku úplně klesne, je tu zas pš! A potom ssss a zase a zas

– a vítr zesílil, vítr je sttuddenný, s koleny u brady tu sedím na pláži a myslím na déšť:

– chmelové mokro, véčerká! čvachty čvacht – v jedenáct za poštou, přijdeš?

– studené polibky, doteky vlhké a rybí: a jaký máš názor na volnou lásku? byl jsi už venku? pojedu na sever, budu tam kácet stromy a psát, četlas už Rimbauda? chtěla bych k zednářům, otiskni ruku do bedny s hlínou: co je tam? neruka, půjdeme na hřbitov, bojíš se mrtvoly? bojím se vrahů a války a aut, můj strýc lítal v Anglii, a já mám známou, co – koukni, myš! jsi fajn holka, fakt, docela dobrá, hezky líbáš; svítá.

Přichází zleva: ohlédla se na modré nebe a zelený horizont a bílého něho, jak míjí ležící těla, krok stranou a pardon klobouku tlustého pána, blíží se krátkými kroky a hlava vzhůru staccato poskakuje, dívá se před sebe a jde-jde-jde-ráz-dva: stojí nade mnou. Koutkem oka ho vidím za hnědým pahrbkem svého ramene, tím koutkem vidím i na housku s máslem: čelisti chňap a pracují: rezavý knír se pomalu houpá ze strany na stranu se houpá rezavý knír se pomalu pohupuje, jak spodní ret stoupá a ochable klesá, sousto se roz-měl-mňam-ňuje, na vousech roztává nažloutlé máslo, kapalní teplem slunce a dechu a rtů; dívá se na mě, jak ležím v písku, co se mi pod prsty bortí se mi pod prsty písek je i na mastném prstu, který mne oko se na mě dívá se na housku s máslem: mlask.)

Chceš kousnout? No, co koukáš?

(ti celohnědí zase jdou tou dlouhou chůzí houpavou, jdou s kotníky pod vodou tou dlouhou vláčnou chůzí.)

Tak si běž taky. Aby ses s nima šla courat, sem řek.

(a vítr od vody nahnal té hezčí dlouhé blond vlasy do tváře, stojí a něco říká, pohybem ruky ty vlasy odhazuje.)

No běž, já tě nedržim.

(berou se za ruce, běží a nohama zvedají vějíře vody, hladina ke stehnům, po pás, jíkavý smích, plác-plesk-cák tří těl.)

No běž za nima (řekl a kousl a žvýká a dívá se na mě, žvýká se na mě, utíkej Dý-to, u-tí-kej, u-tí-kej, cáky-cáky, paci-paci, pojď si s námi hrát!).

Já myslel jenom že jako jestli chceš. Jako jestli se ti chce do vody, tak že abys šla, že já nejdu, víc sem neřek.

(na kopci písku křičí kluk: já prodávám limonády! já prodávám limonády! a pod ním lezou a hýkají dva, ten menší vyskočil, ine! já prodávám limonády! ty máš kino! Jenomže já sem ti to ukrad! křičí ten nahoře, chá, chá, kiš, kiš, egon-ervín-kiš-kiš-kiš!!! křičí a prstem míří na toho dole, ten dole se tiše dívá a pak běží pryč, za patami mu stříká písek.)

Dito, já tě štvu, že jo, jenomže zase ale pochop, že _musím_ bejt naštvanej, když se koukáš po jinejch, to by naštvalo _každýho_.

(ahoj mami, dorazili jsme v pořádku, jsme tu už třetí den, slunce svítí jako blázen, už jsem se skoro spálila –)

Dito,

(– a celohnědí vycházejí s kapičkami ve vlasech, ta hezčí skáče po jedné noze, s hlavou k levému rameni, rozeběhl se, bere ji kolem pasu a háže zpět do vlnek, zapichichichíštěla a pleskla o vodu, chce něco zavolat, polyká, kašle, smích.)

Dito! Dito, hele racek! To sem objednal pro tebe, toho racka, to sem ti objednal přes Čedok, provedení jednoho kroužení v poledním slunci fimfhundrtmák. Dobrý, ne? Co?

(po-plá-cal-mě-po-zad-ni-ci – měla bych zavýsknout, svalit ho do písku…)

Dito, co je s tebou?

(Co je se mnou?)

Ty, hele, už mě štveš. Nezlob se, ale já ti to musim říct, štveš mě, když já se snažim a

(to svítání včera mohlo i nepřijít, ty moje lásko, co jsem tě nepotkala, jako tam v Třeboni, co mě pan Kalenda pasoval na rybáře a pak jsem se opila a byla to ostuda –)

Posloucháš mě?

Poslouchám.

To je dobře. Já si totiž myslím, že je to dost důležitý, já jsem si nejdřív řek, že ti to neřeknu, ale to se na mě nesmíš zlobit, já ti to musim říct, já totiž vidim, že je to nutný, abych ti to řek, i když tě tim možná votravuju, ale tebe by to teda zajímat _mělo_, co já si o tom myslim, protože (pane, jděte pryč, vy jste myš a já se myší bojím, čekám tu na štěstí, na ten vlak, co jede do potom, růžový vlak do světlého příští, nesmím ho zmeškat, chápete? už tu měl být, bude v něm on a bude nahý, všichni jsme nazí na téhle pláži, já i ten, co spí tam ve stanu, i tamta paní, co volá Románků!

– nad tamtím mrakem jako bych zahlídla velikou zadnici, to už by mohlo být ono, to moje štěstí, jděte pryč, pane, nebo mě mine, haló, tady jsem! pane, jděte pryč!)

už proto, že si moje žena. Nebo ne? si moje žena? Dito!

Co?

Si moje žena? Já myslim, že nám spolu bude dobře, ne? já myslim, že jo, co? co říkáš? Dito!

Já nevím.

Počkej, jak to: nevim, jak to, nevim.

Tak, nevim.

Dito (předklonil se) já se se Sylvou rozešel kvůli tobě. Zůstal sem v Praze kvůli tobě. Kvůli tobě sem sháněl kšefty a kvůli tobě se pohádal s našima (celkem čtyři prsty). A ty mi teď řekneš „nevim“! (kňouravým, mým hlasem) to se ti teda povedlo. (krátce se zasmál, zavrtěl hlavou) můžeš mi to nějak vysvětlit? můžeš mi říct, proč se chováš tak blbě? přesně tak, blbě se chováš, a nejenom tady, už dřív, už dávno sem si toho všimnul. A jestli si myslíš, že nevšimnul, tak se teda pleteš, protože všimnul. (semkl rty, pokýval hlavou) a jenom mi přiděláváš starosti, kterejch mám už takhle (ostře si šmikl pod krkem). A tady se peču jak vůl zas jenom kvůli tobě… „Nevim“ (uchichtl se a zavrtěl hlavou; kluk, co mu kradli limonády, přilezl zezadu k tomu nahoře, chytil ho za krk, povalil na zem a kopehrabehází na něj písek, pádí pryč. Ten povalený vstává, žovááá?! a zatóóóóó?! – utíká za ním.)

No, co mi řekneš? Víš co mi řekni? proč se mnou chodíš, to mi řekni.

(kapička potu na jeho spánku)

No, vysvětli mi to, buď tak hodná. (Dívá se na mě, na oblohu, na paní, co volá Románků! a zase na mě, nabral hrst písku, hodil ji do vzduchu a chytá na hřbet ruky.)

Proč spolu lidi choděj? (řekla jsem. Chytil ten písek, dlouhý vzdech: a mrštil zrníčky o zem) no dobře (prohlíží si nehty) já už se teda na nic neptám (dívá se před sebe, jazykem přejel po horním rtu – ukázal na mě) ale jestli si teda myslíš, že vydržim všechno!!! (semkl rty do tenké čárky) kůrva!!! (pravou pěstí udeřil do písku, udělala se tam jamka) Já už toho mám plný zuby. Namouduši-plný-zuby. (vstal) To mi teda můžeš věřit. Pocaď. (sekl do vzduchu nad hlavou, přimhouřil oči, nadechl se, ukázal na mě. Pak zavrtěl hlavou, obrátil se a jde, jde vzpřímenou chůzí malých lidí, s hlavou, co staccato poskakuje, vypjal se v ramenou, jde pláží a křovím a stromy, zmizel.)

</section>

<section>

Co to je? to je tvoje? a pučíš mi to?

To je žirafa. Už ti vrátili ty limonády?

Co? (mávl rukou) nojo, protože ale my to stejně hrajeme jenom tak, jako na prodávání, ale mě to nebaví. Hele, tó, umíš plavat? a umíš i pod vodou?

Umím. I pod vodou umím plavat.

A to je tvuj ten? co tu seděl, to je tvuj muž? ty seš s nim ženatá? A máš děti?

Nemám.

A jak to, že nemáš děti, když máš tu žirafu, ty si s ní hraješ sama? když seš už veliká?

I dospělí si hrajou.

Seš hezká, líbíš se mi. Otoč se, já si tě prohlídnu.

Mně se nechce.

Máš bílý nohy. Hele, já sem víc (přitiskl své předloktí k mému), my sme tu hrozně dlouho, my už sme tu rok.

Vážně?

Nó – a hele tó, já sem to celý přeplaval a až na druhej břeh a tam (pokrčil rameny) prostě… mě vylovili hasiči… sítěma (rozhlédl se, vzdychl a čmárá prstem do písku)… nó, mě normálně vytáhli a vezli mě na parníku… (s hlavou na stranu dělá do písku prstem tečky)… a já sem jim utek a připlaval sem na verlibě, no.

Opravdu?

Nene, kecám. (smazal ty tečky) Ale když nám hořel papiňák, tak přijeli hasiči. Já budu hasič. Umíš německy? Já umim, hele: pozoch pozoch, chádjo dédéech, der dý das psí vocas. Řekni mi taky něco.

Hanibal antě porťas.

Hm. Já už musim. My tam děláme barvy ze křídy.

Vem si tu žirafu.

To je pro malý, já mám ponorku, já eště přídu (řekl a vstal a utíká a křičí helehele dej to sem, dejtosem! ať to sem dá!

– a vítr zesílil: vlnky jsou vlny a hřebenem pěny se překlápějí, hohuš-plesk-sss, splachují tu starou mapu a dělají novou k mým nohám, ho-huš-plesk-sss, po vodě sem jede drezína, vystoupil zmáčený v šedivém plášti, na dlani krabičku, poklepal na ni: tohle je Štěstí a to bude tvé, jestliže padnouc budeš se mi klaněti – klekla jsem do písku, sklonila hlavu; dobrá, řekl pak hlubokým hlasem, nu dobrá; máš je mít; je tvé: před upotřebením zatřepat. A dal mi tu krabičku, nastoupil, odjíždí, třepu tou krabičkou s červeným S, třepu jí, otvírám a je v ní písek, co jiného, písek – naletěla! NALETĚLA! volá muž hlubokým hlasem a mává a jede pryč tou drezínou na ruční pohon –

– hohuš-pleskl-ssss, dělají vlny k mým nohám a vítr zesílil…) Dito, (přišel a dosedl, mne si oči) Dito, já chápu, že není všechno podle tvých představ, že bych měl bejt… roztomilej, že bych tě měl třeba… bavit, že bych… já nevim, ale hergot zase musíš pochopit, že

(jinak je všechno v pořádku, milá maminko, Karel mi koupil velikou nafukovací žirafu, má hlavu jako myš a je i tak šedivá)

a jestli spolu chceme bejt, tak tím spíš. Mám pravdu? Já myslim, že jo, já si totiž myslim, že třeba tvůj fotr, nic ve zlym, (pane, jděte pryč, já jsem myš, jsem krysa v rohu a čekám na bílý vlak, dva růžové balóny a v krabičce štěstí, milá maminko, už brzo se s Karlem vezmeme, jestli mi Ptáček uzná tu práci, já o to štěstí nesmím přijít, pane, čekám už tak dlouho, je to pro mě)

hrozně důležitý, Dito, proto o tom chci mluvit. A když nám to spolu jinak klape, tak já nevim jak ty, ale já (celohnědý jde sám, jde sem bim-bam, kde jsou ty slečny? voda je vzala; kde je ta voda? voli ji vypili; kde jsou ti voli? – vleže na písku mluvíme o životě, jak bude vypadat, až – nejde sem, jde pryč, zašel – až se všecko zařídí)

a já to zařídim, Dito, já když si řeknu, tak to taky udělám (a až to bude zařízeno, tak…)

Dito, ty mě neposloucháš. Já ti tady povídám něco hrozně důležitýho, a ty… jestli máš dojem, že mě tim jako přitahneš (samá voda) nebo tě to vůbec nezajímá (přihořívá), co ti tady řikám, ale to by tě teda zajímat mělo, protože já už nevim, ale fakt mám dojem, že to jinak nemá cenu, abychom spolu dál chodili (hoří), když mě neposloucháš.

Prosím tě, nepřeháněj.

(kiš, kiš, bojí se, bojí se, kiš, kiš, srab! volá můj kluk na kopci písku)

no jasně. Já sem ten votravnej, co přehání, protože nechci jezdit stopem a plavat za bójku, žejo, a ty seš tu ta sympatická, co bloumá sama po nocích, já sem tu prostě ten fotr, klidně to řekni,

(Románků! volá zas žena a tři kluci kousek dál plivou na plochý kámen a klacíkem patlají barevné křídy, jeden teď plivl do kaše většího, co krade limonády, týýý! křikl ten větší a ohnal se dřevem, můj kluk se zachechtal)

Dito, kam zase koukáš, já tě zas votravuju, já sem tě naštval, ale já už sem takovej, to se na mě nesmíš zlobit, já musim myslet na tolik věcí, že vo tom žádnej nemá představu, žádnej (podél přeškrtl pláž) nemá představu, co JÁ musim nosit v hlavě. A vůbec to nemám jednoduchý, jestli si třeba myslíš, že to mám nějak jednoduchý, tak to teda

(jó? jó? a muj táta, muj táta ti dá takovou facku, že tě už nikdo nenajde, protože budeš úplně ztracenej, řekl můj kluk) protože mi na tom hrozně záleží, Dito, věříš mi? podívej se na mě, (vzal mě za ruku) Dito, Diťáku, seš tu vůbec? já se hrozně těšil, a teď to kazim, viď, já se těšil, až tu budeme, spolu až tu budeme, ty člověče, ty seš můj člověk, víš o tom? víš, že seš muj člověk? no tak se usměj, já nechci, abys se mnou byla smutná, já chci, aby ti se mnou bylo dobře, a se mnou ti bude dobře, Dito, já tě mám hrozně rád, já udělám všechno, ale musíš mi věřit, já chci, abys mi věřila, věříš mi? Dito, zasměj se, to je málo, víc, ták, vidíš, jak ti to jde, tak se mi to líbí, ty moje holko,

(cuchá mi vlasy, bere mou hlavu do dlaní, slyším hlas svého kluka od plochého kamene: cos to řek? cos to řek? řekni to eště jednou!

– křičí to na místě, kde jsem stála ve větru před svítáním, stojím a čekám, až voda vyplaví prince na bílém koni, drezína odjela, vlak už je pryč a nic už se nestane, než přijde chvíle, kdy se prokřehlá vrátím do dusného stanu a tam mě pomi-pomi-pomi-lu-ů-je)

tak proč mi to neřekneš? Já ti vždycky všechno řikám, tak proč mi to neřekneš? já dělám všechno, všechno ti dovolim a na nic se neptám, to si teda na mě nemůžeš stěžovat, jenomže já už – musíš taky sakra spolupracovat

– protože už mě to nebaví

vážně, Dito, nebaví mě to, když já dělám všechno a ty nic

– a to ani neřikám ty tvoje útěky a pohledy do blba, promiň, ale já tomu nemůžu říkat jinak

tohle by na mym místě žádnej nevydržel,

co já ti toleruju

a mám z toho hovno

takovýhle

a eště sem ti koupil žirafu

tak řekni něco!!!

Prosimtěmášměeštěráda? Dito, máš mě ráda? chceš si mě vzít?

(Teď: nemám. Vadí mi, jak chodíš, jak jíš, jak na mě mluvíš. Nemám! A pirueta, úklon, polibky do hlediště. Nemám a nemůžu za to, nic mi na tobě nevadí, jenže mi strašně vadíš ty. Je to naprosto logické.)

Ale to víš že jo.

Neříkáš to moc přesvědčivě.

Mám to zazpívat?

Ne, řekni: mám tě ráda.

– – –

Takže nemáš.

– – –

No dobře. Tak můžeš jít. No běž, co koukáš, běž si zabalit!

(– a dívka vstává a jde, jde pryč, má radost, stydí se – nestydí, ta chvíle uběhla, je strašně daleko, jaká chvíle? žádná nebyla;

– jde pláží a je jiná, je odvážná, upřímná, veselé mysli a přechází vždy na zelenou,

– né! tam nešlapej! křičí ten kluk, musíš jít kolem, tady máme hangár!

– obchází hangár a jde potkat toho, co mu nebude lhát, a na zpáteční cestě navštíví otce, milá maminko, měl tamten šedivý kabát

– jde pláží a křovím a stromy

– jde potkat)

Dito!!! Dito! to přece, to nejde, to nemůžeme, jen tak, Dito, já tě hrozně potřebuju a ty mě taky potřebuješ, já to vim, já to nemyslel vážně a ty taky ne, že ne? Dito, myslelas to vážně?

Ne, nemyslela.

> (DA CAPO AL FINE)

</section>
