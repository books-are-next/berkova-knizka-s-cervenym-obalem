---
title: Nazdar Ančo!
contentType: prose
---

<section>

> Neklesejte na duchnu!
> 
> (M. Huptych)  
  
Ahój! volala Jana.

Ahój! volala jsem.

A napiš!

Ty taky napiš!

A brzo!

Ty taky brzo!

Autobus odjel a máma řekla, tak vítej doma, a chtěla mi dát pusu. Viděla jsem Zdeňka, jak jde mezi rodiči a kouká do země. Potom jsem seděla na plotě a bylo to nadraka. Babička pod hruškou pletla dečku, po zahradě chodily slepice, vytahovaly krky a trhaně otáčely hlavama a koukaly strašně pitomě, i Běžka, co jsem ji vloni vodila na provázku. U Mášů za plotem si Mirečka s Jiřinkou hrály na Nazdar Ančo a taky úplně pitomě: na hlavách měly slaměné klobouky po Mášovic babičce a v rukou košíky na vejce. Postavily se na opačné konce zahrady, křikly teď! a vyšly si naproti; upravovaly si klobouky, houpaly košíkama, trhaly trávu, čichaly k ní – a potom se jako potkaly:

Nazdar Ančo! řekla Mirečka.

Nazdar Ančo! řekla Jiřinka.

Jak se máš?

Já du nakoupit. Mám spoustu peněz a du koupit banány a zmrzlinu a čokoládu. A šlehačku du taky koupit a dám si jí na ty banány.

Já du taky nakoupit a taky šlehačku a banány a eště ananas a eště meloun a višně v čokoládě. A mám na sobě hedvábný šaty s krajkama a balónkový rukávy a dlouhý rukavice až k těm balónkům a večer pudu na bál.

Já pudu taky večer na bál a mám na sobě stříbrný šaty se zlatejma hvězdama a zlatý boty a zlatý punčochy a zlatý korále a zlatej klobouk.

To je teda blbost, zlatý punčochy, řekla Mirečka.

To teda neni, řekla Jiřinka.

No to teda je a pěkná, řekla Mirečka, zlatý punčochy! Pc! Já padám! položila si ruku na čelo a podklesla v kolenou.

Seděla jsem na plotě a byla jsem stará. Slepice zapleskaly křídly, jak mezi ně máma vylila vodu z nádobí. Dito, pojď sem na chvilku, řekla mi tiše, není ti špatně? nechceš si na chvíli lehnout? našla jsem ti na prostěradle takovou skvrnku, to nic není, to za pár dní přejde, sedni si do chládku a nesmíš se koupat, řekla a zase odešla.

Sedla jsem si k babičce pod hrušku a čekala na smrt. Slepice klovaly do horkých louží, babička mlčela a holky za plotem dělaly holubičky. Letní zvuky: štěkot psa. Výkřik Mášovic kohouta. A po něm dalšího a po něm dalšího. Zahoukání lokomotivy. Bzukot mouchy kolem mé hlavy: zzzZZZ zzzzZZZZ.

ZZZ!!! A ticho.

A štrachání slepičích drápků na suchém listí. Slabé cinknutí pletacích jehlic. A měkký šelest kola v trávě za plotem. Ale nebyl to pan Bauer, pan Bauer jezdí odpoledne. Má poklona, princezno, na tebe si počkám! řekne a vysype mi do ruky obálky:

Ahoj Dito! Předem mého dopisu přijmi srdečný pozdrav a milou vzpomínku na Tebe. Jak se pořád máš? Já se mám dobře. Ani moc neprší. Napíše Jitka Smutná z Louče.

Posílám Ti svoje foto, promiň, že na něm tak strašně vypadám, nechala jsem se vyfotit jen tak v šusťáku, velmi by mne potěšilo, kdyby jsi mi i Ty poslala svoje foto na milou vzpomínku. Napíše Rosana Díšková z Ústí.

A tím končím, protože končí papír a jde kolem táta, musím ještě napsat Rosaně a Janě, napsala jsem zatím tobě a Zdeňkovi. Píšu osm dopisů denně, všem z našeho oddílu, akorát Yvonně ne, jak jsme si řekly. Už je noc a píšu to pod dekou. Napíše Mirka Ondrušková z Černé Vody.

Je ti dobře? řekla máma přes rameno. Mlčky jsem kývla, aby se na mě musela podívat. Slepice přehrabujou bláto, holky za plotem sedí na bobku a s hlavama u sebe něco čmárají klacíkem do hlíny. Á jo, vzdychla babička a složila pletení, běží to běží. Už jsem tu moc dlouho, Milenko, už jsem tu tři dny. Už musím domů. Nenechá se nic dělat, už musím, řekla a vstala. To zase doma dostanu, jejda, to dostanu, broukala a kývala hlavou a zvolna se šourala k brance. Tak tady zůstaňte spánembohem, já zas někdy přijdu, řekla a pečlivě za sebou zavřela.

Dito! Napumpuj konev! křikla máma z kuchyně.

Ano, řekla jsem nemocným hlasem. V pumpě chrčel a hučel a bublal Duch Pumpy a voda vyšplíchla na osmý záběr. Za plotem přejela kola: ahoj! křikli, ahoj! křikla jsem. Nejedeš? křikl zrzek Hiršl, nejedu! Křikla jsem. Chtěla jsem ještě říct, že se nesmím koupat, protože mám asijskou nebo španělskou nebo italskou chřipku, ale byl pryč. Ani nepřibrzdil.

Kde je babi?!

Odešla, řekla jsem nemocným hlasem.

Hlídej slepice! řekla máma, pleskla hadrem o schody a běžela ven.

Na vatě nebylo nic. Přešlo i bolení v zádech a chuť sedět pod hruškou. Dala jsem věšáku máminu čepici a řekla:

Nazdar Ančo!

Nazdar Ančo! řekl věšák.

Já jdu nakoupit. Koupila jsem si kilo šunky a desky Beatles a vodní lyže.

Já jdu taky nakoupit, řekl věšák, ale nebylo to ono. Navlíkla jsem si máminu podprsenku, vycpala ji ponožkama a před zrcadlem zazpívala do cedníku Černou Besii. Vytočila jsem číslo a řekla: tady krematorium, jste připraveni? Vzala jsem mámě z tašky tříkorunu. Ujedla jsem půl sklenice zavařených třešní a pecky střílela do slepic. Přečetla jsem si dvě strany z knížky o krizi manželství. Vrátila jsem tříkorunu, odstrojila sebe i věšák a šla si sednout na schody.

Dito, poď si s náma hrát!

Na Nazdar Ančo!

Ve třech je to lepší!

Mávla jsem rukou, Mirečka s Jiřinkou se mi tiše pošklebovaly, hodila jsem po nich dřevák.

Potom se nedělo nic. Mášovka nekřičela na Mášu ty hajzle líná, kohout nehonil slepice, šífák Voříšek se nevrátil z Ameriky, ani žumpa se nám nepropadla a ani jiné věci, které se mohly stát, se nestaly.

Ahoj, to je votrava, řekla Eva a zavěsila se na plot.

To je fakt.

Vloni to byla psina, letos je to votrava.

Nojo. Eva přisedla na schod.

Nám někam odešla babička, řekla jsem.

Nám taky utíkala babička. Děda ne, ale babička jo.

Hele, pamatuješ vloni? na jezu? s Hiršlem? To byla psina. Anebo u Liďáku. Vloni to byla psina. Letos je to votrava. Eva žvýkala stéblo trávy. Teda na táboře sme zažili, usmála se, to bys musela vidět, zase se usmála, zavrtěla hlavou, sme měly hlídku, jo, a normálně já a eště jedna holka, tu neznáš, a teďkon sme takhle šly kolem stanů a teďkon tma, jo, a najednou: hůůůů!!! Teda my zdrhaly! Čeče normálně takový fofry, teďkon já eště zakopla… no to bys musela zažít. Eva s úsměvem vrtěla hlavou a konec stébla opisoval vlnovky.

Já se teď nesmim koupat, řekla jsem.

Jo ty máš „to“? Tě teda lituju. Já při tom normálně trpim.

Já bych chtěla bejt kluk. Kluci to nemaj a my jo, řekla jsem.

Kluci to maj ve všem lepší.

A neroděj děti. A my jo.

Ženská všechno vodnese. Porodní bolesti sou normálně nejhorší na světě, řekla Eva.

To tě snad uspěj?

Marika říkala, že její ségra říkala, že neuspěj, řekla Eva.

(Muž v bílém s rouškou přes obličej mi řeže břicho velikou břit­vou. Jsem přivázaná. Mám v ústech roubík.)

Přece tě nemůžou řezat jenom tak, řekla jsem.

Fakt, neuspěj, já to i četla, řekla Eva.

(S velikým břichem utíkám přes pole. Za mnou sanitka a tři muži v bílém. Kličkuju. Už nemůžu dál. Lezu na strom.)

A normálně třeba stačí si sednout, kde byl před tim chlap, a seš v tom, řekla Eva.

(Na těchhle schodech sedával děda. Anebo v kině. Ach jo. Slepice se hrabou v mastném blátě a bezbolestně snášejí vejce. Paní Pavlíčková má pět dětí.)

Pani Pavlíčková má pět dětí, řekla jsem, to už má břicho uplně rozšmikaný, řekla jsem.

Třeba už tam má díru nafurt, hele normálně na knoflíky anebo na zip!

Promiňte, pane doktore, zadrhnul se mi zip!

Nervózně jsme se zasmály.

Už pudu, řekla Eva, musim eště napsat spoustu dopisů.

Já taky píšu spoustu dopisů, asi dvanáct, řekla jsem.

Já asi třicet, už to ani nepočítám, řekla Eva.

Mě už to ani nebaví, teďkon už budu psát jenom jednomu, docela fajn, hraje na kytaru, řekla jsem.

S náma byli tři, co hráli. A zpívali anglicky, normálně všecko, cos chtěla, tak zahráli, řekla Eva.

Tenhle taky normálně všecko. Holky po něm šílely, řekla jsem.

Po těchhle taky, řekla Eva, všichni mi píšou.

Hm.

Tak já du, řekla.

Tak ahoj, řekla jsem. A pak jsem myslela na Zdeňka, jak jsme si slíbili, že budem mít tři děti – jedno pro mě, jedno pro něj, jedno dohromady. Třikrát. Ach jo.

A ty seš čarodějka a máš červy ve hlavě!

A ty seš ježibaba a jezdíš na pavoukovi!

A ty bydlíš v záchodě!

A ty žereš mrtvoly! Jau! Holky za plotem ječely a držely se za vlasy. Prolezla jsem za nimi a odtrhla je od sebe jediným škubem. A pak jsme si šly naproti.

Nazdar Ančo! řekly.

Nazdar Ančo! řekla jsem.

My sme byly nakupovat a máme látku na zlatý šaty a stříbrný šaty a diamantový šaty, řekly.

A já šla po městě a za mnou šel vrah.

– ine, to je špatně. Nech ji. Ale tak se to nehrá. To neva – tak za náma taky šel vrah a my sme se mu skovaly.

Já jsem se neschovala. Mě zachránil krásnej černovlasej kovboj a odvez mě na motorce na pustej ostrov a hrál mi na kytaru.

A rostly tam banány a byli tam indiáni a zase tě zachránil! A odvez si tě za ženu v diamantovym zámku! Holky seděly na bobku a pak mi řekly, že moje babička je u jejich babičky, protože se potkaly na rohu. Odvedla jsem svou babičku a přijel pan Bauer a řekl, nazdar princezno, na tebe si počkám, a podal mi obálku:

Ahoj Dito! Předem mého dopisu přijmi srdečný pozdrav a milou vzpomínku na Tebe. Mám se docela dobře. Prosím tě, už mi nepiš, později Ti vše vysvětlím. Tvůj Z. Napsal Zdeněk Popper z Chomutova.

Babička seděla před televizí a říkala: koukněte, toho lidu, a tuten, kampa to běží, jej! teď po ňom střelili, to on už bude v pánu, nojo, dočista tuhej. A copa asi tuta, v tom kožichu, to bude nějaká poletucha, tu měli střelit!

Babi, nevrťte se, nebo vám to zavřu, řekla máma, obcházela babičku po kolenou a po částech ji myla. A pak byla vlajka a šly jsme spát.

Je ti dobře? řekla máma.

Ale jo, řekla jsem.

Tak dobrou noc.

Dobrou noc, mami.

Dobrou noc, babi.

Dobrou noc.

</section>
