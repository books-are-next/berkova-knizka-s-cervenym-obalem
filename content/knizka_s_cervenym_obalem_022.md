---
title: Veselka
contentType: prose
---

<section>

> Podivné záminky našich cest jsou tanečními  
> kroky samotného Boha.

(K. Vonnegut jr.)

– – a než se panna nevěsta vrátí, předčítá stařenka jejímu synovi z černé kroniky: „zdivočelý Pražák plení zahrádky.“

Babi, řekl chlapec, já až umřu, tak se pokusím otevřít oči. – A ty? –

Já ne, řekla stařenka a četla dál: „befeleme peseveze.“

A babi, řekl chlapec, já až umřu, tak si vezmu s sebou lopatku a vyhrabu se a budu zpívat ošklivou písničku – a ty?

Já taky, řekla stařenka a četla dál: „– – s každým, kdo by se pokusil zvrátit zpět kolo dějin.“

Babi, já jsem osmej statečnej, řekl chlapec ospale.

– a zatím v kuchyni, jako při každé svatbě, tet jak naseto: však se jich taky letos urodilo: teta Růžena a teta Blažena a teta Božena, teta Jaroušova, Bohoušova a Venoušova, krásná teta z Prahy a mnoho dalších, které nikdo nikdy neviděl a už nikdy neuvidí, motají se jedna přes druhou a štěbetají vesele:

Koukněte, jak mám podebranej prst!

Vánoce? Ty letos nebudou, dyť byly vloni!

Mám novýho kardiaka!

Chtělo by to trošku přisolit!

Už mi prasknul ten podebranej prst!

– – – a co chvíli některá běží s nejlepším soustem do pánského salónu;

zde, v měkkých fotelech, hoví si strýci:

OTA JE TELE. PEPA JE NULA. TÁTA NESE TETU. MÁMA MU NAMELE.

To přepracování Kafkova Zámku byl dobrý start, navázal strýc Aptajk.

Anebo třeba Zdenda Šmíd: dotáh to až na strážce bezpečnostního pásu, řekl strýc Zdenda Šmíd.

Ta voda byla tenkrát tak studená, souhlasí strýc Pido, že se mi zkrátily vlasy a zuby mi zalezly zpátky do dásní – a on se mi začal zmenšovat – až byl jako buřtík – jako vajíčko – jako hrášek a – zmizel úplně – a od tý doby jsem ženská, uzavřel rozpačitě. Muži se rozhovořili: MÁME MASO? MÁME LÁNY POLÍ. JÍME SENO. MY SE MÁME. –

– ale to už ode dveří hlásili, že přijel soudruh z kraje, a všichni si trošku odkašlali, trošku poposedli a zatvářili se přísně.

– – stařenka zatím uspala chlapce a šla překážet do kuchyně: tety byly tu v pilné práci: právě připravovaly poslední chlemtáče, brodily se v krvi a rozpustile na sebe pokřikovaly: eště dejchá! vem ho palicí! ukaž, já ho dorazim! – – – vtom jedna zahlédla bloudivou mužolapku, kterou nikdo nepozval – a již všechny zle syčely: strč prst skrz krk! – a hned běžely do salónu sednout si na klín každá tomu svému. Tam debata pokračovala:

Teda podle mýho názoru teda po dramaturgický stránce zařazení takovýhodle koncertu to teda fakt nevim – –

Tak jsem ty spodky střelil se ztrátou tří kaček.

Neojede-li mu Julii, ojedu mu ji já.

Ženy živě souhlasily.

Stařenka v kuchyni neměla už komu překážet, a tak šla do koupelny. Na vaně tam smutně seděla bloudivá mužolapka, kterou nikdo nepozval. Stařenka vlezla pod vanu – růžová lebčička jí přitom prosvítala mezi bílými řídkými vlásky – vyndala láhev slivovice a přisedla k ní: ty, řekla tiše a podala jí láhev – ty – děvenko – – je to – – s těma jinejma – – jiný? Je, řekla bloudivá smutně a odešla ven – – –

– – – ale tu se již vraceli rozjaření novomanželé od notáře, kde byli právě uzavřeli smlouvu o neútočení a vzájemné spolupráci na třicet let –

– ženich zářil jako čerstvě vyklepnuté vajíčko, nevěsta se usmívala a matička její plakala: ach, dceruško moje, ty mi zase odcházíš – a jak ti to sluší – jako bys mé tchyni z oka vypadla – – čímpak já se ti honem pomstím? – a objímala ji pevně.

– – a otec ženichův bere syna stranou a praví jemu: tož tak. S láskou jsem tě vychoval a děláš ze mě dědka. A já pláču, že musím umřít. Ale naopak je pravda, že když se manželství povede, může se z něho vyvinout přátelství na celá léta. –

– – a potom mlčky chodili po zahradě, otec si trhal z nosu chloupky a syn přitakával.

Svatební dary byly pak tyto: čajovar a lihovar od tety Bedřiše, pivovar a vínovar od tety Oldřiše, nahajka a dušehřejka od strýce Wernische – a ještě duchna-ocelový plát a duchna-tlustá maminka a velký obraz moře a kuchyňských nožů, co hrdlo ráčí, a ještě mnoho jiných divných věcí bylo tam poskládáno a matička nevěstina to všechno řadila a třídila a počítala a rovnala a činila úplný soupis všech věcí svému srdci ku potěše a byla šťastna.

V jídelně byla zatím hostina v plném proudu: novomanželé se poprali o řízek, jak káže zvyk, a hned nošen je koňak v hlubokých talířích a chlemtáči na mísách, zlatoví, křupaví a voňaví a mnoho jiných příjemných plnidel, vycpávek a ředidel a slivovice i fuseklice dost a dost –

– – a tváře červenaly –

– a hlasy mohutněly –

a starý Hordubal vypráví krásné tetě z Prahy, jaké to bylo, když tenkrát osvobozoval Plzeň –

a nevěsta šeptá ženichovi: namátková kontrola: miluješ mě?

a ženich šeptá nevěstě: miluju tě jako osel. Miluju tě jako dům. Miluju tě jako když střelí – –

– – vřískly trubky z gramofonu a mladí jdou tančit –

a teta Blažena třese svým mužem: tak bav se, proboha! buď spontánní! slyšíš?! musíš být SPONTÁNNÍ!!!

– – a strýc Aptajk říká: děkuji, netančím, miluji svou ženu

– a ženich s nevěstou tančí a tančí, drží se v pase, hledí si do očí – – a starci si připalují viržinka od jejich těl –

– – a strýc Pido stojí na stole a křičí: jsem velký polucionář! jsem ředitel zeměkoule!!!

</section>

<section>

– a zatím na zahradě soudruh z kraje pláče, že ho nikdo nemá rád – –

– – a zatím v pokoji s dary stojí matička nevěsty a před velikým zrcadlem a pečlivě si prohlíží tu vlídnou, usměvavou paní, co je tak svěží na svůj věk – – a je tak zábavná a vtipná – –

– – a neměla to lehké – – ale je statečná a všechno tak úžasně zvládá – –

– – a zatím starý Hordubal krade v kuchyni láhev fuseklice a vratce se pokouší o útěk – ou-hej – –

– – a zatím v předsíni pláče strýc Aptajk Pidovi na rameni: když seš hodně nešťastnej – ale hodně – že ti prostě není pomoci – tak už každýho jenom sereš – – –

– – a zatím venku běhají špinavé děti hostů a skandují jasnými hlásky barbarské rozpočítadlo:

</section>

<section>

_apačuka-fundemuka!  
fundekávy-kávyčuka!  
ap-čuk-funde-muk  
funde-kávy-kávy-čuk!_

</section>

<section>

– a zatím v koupelně sedí na vaně stařenka s řídkými bílými vlásky, v ruce láhev slivovice – a dívá se před sebe velkýma tázavýma očima –

</section>

<section>

a pak se rozlehl domem řev tety Blaženy, že přistihla svého muže, jak s mužolapkou tancuje – a hned je rámus a ryk a spílání, že se vetřela do společnosti, kam ji nikdo nepozval –

– – a ženy hned sedly si na své muže a vrčely zle – a bloudivá vyklopýtala na zahradu –

to máš tak, povídám jí: tady to zamačkneš – a támhle to vyleze – hlavně že už máme to mládí za sebou

– tak jak tak jsme jen vyšší mocnina prachu –

– bloudivá si sedla pod strom – – je to lípa – v koruně jí duní včely –

zavanul vítr – – – a je vlaho k uzoufání –

– bloudivá si rozpustila vlasy a začala zpívat svou píseň

– – – ale řev tety Blaženy rozdrnčel okna i vázy i obraz moře –

– – vyrval z něj skalisko a moře se valí dolů –

spláchlo a vynáší z domu tety a strýce a svatební dary – valí se ven – a nese mne s sebou –

dívám se vzhůru – na lípu, kterou včely odnášejí –

v kořenech sedí bloudivá – vlasy jí vlají –

a její temná píseň nese se nad námi –

aj, hledám junáka, jenž by mé zvíře utišil –

trápí mě, trápí, že ani seděti nemohu –

puká mé srdce a teskní má játra –

a pláče má klikva, že je sama na světě –

vyje všech devět bran mého těla – – –

</section>
