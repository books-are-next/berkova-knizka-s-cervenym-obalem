---
title: Bubi-blues
contentType: prose
---

> Buď se mnou, nebo umřu.  
> Ty jsi zamoučená  
> a moje tváře jsou pomazány sazemi,  
> ale buď se mnou, ty, nebo umřu a bude mi smutno.

(I. Wernisch)

„Milý příteli – přítelkyně!

Toto řetězové spojení vzniklo ve Venezuele! Vyhotov 20 opisů a čekej na štěstí! Štěstí příde do 9 dnů!

Nevěříšli, povšimni si následujícího: Mirtl dal dopis svému tajemníkovi a za 9 dnů vyhrál 20 000 000. Jeho přítel Barbasa nevyhotovil 20 opisů a za 9 dnů byl propuštěn z práce. Barifie dostala dopis také, nevěřila jeho obsahu a za 9 dnů zemřela!“

Opsala jsem dopis dvacetkrát, a jak jsem ho dávala do dvaceti obálek, říkala jsem: udělej, ať mě Bubi miluje. A taky udělej, ať se dostanu k cirkusu. Ale hlavně udělej, ať mě Bubi miluje. A šla jsem k poště.

Helou Sendy, řekla Babická.

Helou Džejn, řekla jsem.

Bolavá Noha zas čeká, řekla Babická.

Du hned zpátky, řekla jsem.

Tak helou Sendy, řekla Babická.

Helou maj felou, řekla jsem a šla dál a dala těch dvacet obálek po jedné do schránky a na každou ještě třikrát plivla. A pak jsem tam stála a čekala a koukala na Bolavou Nohu, jak taky čeká; stála jak tyč a vítr jí foukal do dlouhých šedivých vlasů. Veliká ručička nad ní poskočila na tři čtvrtě a potom na celou. Bolavá Noha se zimomřivě držela za lokty, pak dlouze zívla, vyhrnula si sukni, odněkud vyndala kapesník a táhle se vysmrkala; potom se drbala za uchem a bylo půl a zase tři čtvrtě a potom celá a Bubi nepřišel.

Šla jsem pomalu zpátky a kluci na kolech křičeli: Dušku, Dušku, ty seš vůl!

Dušek seděl na plotě a řekl, nevšímej si jich, sou to pitomci. Seskočil na zem, a jak dopadl, tělo se mu zatřáslo. Stáhl si žluté tričko přes boky a řekl, sou to pitomci, víš proč se s nikym nekamarádim? páč sou to pitomci. Jenomže já mám tajemství. Řekl a dal ruku v bok. V podpaží měl tmavý půlměsíc. Já mám totiž tajemství a žádnej vo tom neví, já ti to ukážu, řekl a díval se na mě malýma očkama.

Já to mám na půdě, řekl pak sípavě, jak stoupal přede mnou a jeho zadek v modrých teplákách se mi kolíbal před očima. Nahoře bylo šero a dusno a prach. Pozor, řekl a pod nohou mu břinkla obruč, zvedla se a líně opřela o dětský kočárek. Šli jsme dál, kolem šedého zrcadla s neslušným obrazcem, napsaným do prachu, a kolem balíku novin a knih a kolem sporáku bez nohy; eště dál, tadydlenc, zašeptal Dušek a ukázal na žebřík. Lezla jsem za ním, tam dál mezi trámy s šedivým holubím trusem, a dýchala suchý a teplý a prašný vzduch půdy.

Tady to je, řekl pak Dušek na malé plošince. Tady si dělám karamel, řekl a ukázal na lihový hořák a zčernalou lžíci. A tady si pitvám žábu, řekl a ukázal na mrtvou žábu. A tady mám lupu, řekl a ukázal na lupu. Já tady zkoumám a nikdo to neví, akorát ty, a nesmíš to nikomu říct. Přísahej!

Přísahám, řekla jsem a zvedla dva prsty. Potom jsme seděli na bednách a po trámech nad námi chodili holubi, točili se, nafukovali a přeskakovali a pouštěli dolů šedivá hovínka.

Nechceš se spolu přátelit? řekl pak Dušek a čistil si brýle.

Co tady zkoumáš? řekla jsem.

Tak, různě, třeba se koukni, řekl a otevřel sešit a přečetl: V důsledku egoismu je základním omylem nás všech, že jsme si navzájem ne-já. Zavřel ten sešit a díval se na mě.

No co, to neni tajemství, to neni normálně nic, řekla jsem a holub mi ukáknul na rameno. Já ti to vyčistim, řekl Dušek.

Nech to, to neva, řekla jsem a Dušek přisedl blíž a čistil mi rameno nasliněným kapesníkem. Nech to, to neva, řekla jsem a zas trochu odsedla.

Seš pěkně hnědá, já byl vloni taky, řekl Dušek a nechal svou ruku na mých zádech, já bych se s tebou přátelil, páč nejseš káča, řekl.

Proč pitváš tu žábu? řekla jsem. Jenom tak, řekl, přátelit neni jak chodit. Chodit je blbost. Ale přátelit se je bejt furt spolu a mít spolu tajemství a nikdy nezradit, rozumíš? na život a na smrt! řekl a ruka na mých zádech ztěžkla.

Já nevim, řekla jsem a zas trochu odsedla a Dušek se na mě podíval: nesmíš mě zradit, páč když někdo zradí, tak je potom zrádce a ten druhej ho musí zabít, řekl tiše. Nahoře to tlumeně vrklo a plesk­lo a potom ukáklo kousek od velké lupy. Zrádci se musej zabít, zašeptal Dušek, to se prostě musí.

Mlčela jsem a Dušek řekl, přísahej, že mě nezradíš!

Ty, hele, já už du, řekla jsem, a jak jsem vstala, jeho ruka sklouzla z mých ramen a zůstala viset.

Přísahej! zašeptal Dušek a stoupl si přede mne.

Přísahám, řekla jsem a zvedla dva prsty.

Na život a na smrt! zašeptal Dušek.

Platí, už musim, ahoj.

Počkej, zachraptěl Dušek, stáhl mě k sobě, a jak jsem ucukla, vlhkými rty mi sjel po tváři.

Co blbneš, řekla jsem a strčila rukou do jeho měkkého břicha.

To byla zkouška. Přídeš sem zejtra?

Přijdu, ahoj.

Nepřídeš, kecáš, přísahej!

Ahoj, řekla jsem a lezla po žebříku dolů a šla kolem sporáku bez nohy a stohu novin a knih a kolem šedého zrcadla ke dveřím na chodbu.

Babická seděla na zídce a klátila nohama. Helou Sendy, řekla.

Helou Džejn, řekla jsem. Dušek si dělá u nich na půdě karamel.

No a co, řekla Babická a plivla na chodník.

Je do mě normálně cvok, řekla jsem a taky plivla.

Stavros jede do Řecka, povidal to, řekla Babická.

Co by tam dělal, když tu chodí do školy? To je přece blbost, aby někam jezdil, když tu chodí do školy, Bubi přece nemůže najednou jenom tak odject, když tu chodí do školy! řekla jsem.

Povidal, řekla Babická a plivla. Potom se hlasitě rozesmála, ale kluci se neotočili.

Bubi může odject tak nejvejš na prázdniny, řekla jsem.

Teď dávej bacha, řekla Babická a zakřičela: Stavros je vůl! A kluci otočili kola a jeli k nám.

Kdo to řek? řekl Bubi a přimhouřil oči.

Já, řekla jsem.

A Bubi slezl z kola, šel ke mně a dal mi facku. Pak odjeli.

Sou srabi, čtyry na dvě, tak helou Sendy, řekla Babická a šla.

Helou Džejn, řekla jsem.

Ale dobrý večer, řekla mi potom hubená paní, copak tak pozdě? Honzíku! Honzo! Máš tady návštěvu! volala a přišel Dušek v tílku a v trenýrkách.

Já jenom… řekla jsem, já se jenom chtěla zeptat, jestli nemáš pálku na pinec.

Na ping-pong? Pálku? Teď večer? Ale Honzík nemá žádnou pálku, Honzík je přece osvobozen z tělocviku, řekla mi hubená paní.

Aha, nojo, tak promiňte, řekla jsem.

Ale to nic, řekla mi hubená paní, přijď se někdy podívat, Honzík bude rád, viď Honzíku? řekla a Dušek stál vedle ní v tílku a v trenýrkách.

Tak nashledanou, řekla jsem.

Nashledanou, nashledanou, řekla mi hubená paní a zavřela dveře. Šla jsem domů kolem Bolavé Nohy, co pořád čekala, a jak foukal vítr, slzy mě studily za ušima.
