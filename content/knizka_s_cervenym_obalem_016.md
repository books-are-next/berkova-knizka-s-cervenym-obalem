---
title: Ráno
contentType: prose
---

> Ona zvláštní bláhovost člověka, který sám sobě  
> dovoluje a chce věřit, že touží po pravdě, zatímco  
> žádá od tohoto světa lásku.

(A. Camus)

Prázdnou a strnulou ulicí šel zvolna kráčivec; nesl si tašku a hůl. V té tašce měl židli, tu hůl měl proti civilům, kteří na něj civěli v kruzích užších a užších, když si chtěl posedět. Kráčivec pomalu obcházel spící ježdíky, skrčené na malých parcelkách, obtažených bíle, a oni jej nechali projít. Pak skončilo svítání.

Poď ke mně.

Nezlob, kočko, koukni kolik je.

Aspoň na chvilku.

Neblázni, pust mě!

No tak si běž.

„Si“, „si“, ty nemáš páru, co je to dělat od šesti.

Tak nedělej. Dělej to se mnou.

Ty málo platíš.

No dobře. Kolik?

Kde mám klíčky?

Kolik? se ptám.

Kams mi dala klíče od auta?

Kolik?

Počítám do tří: jedna,

Kráčivec se stále proplétal mezi potměšilými ježdíky (někteří dřímali už jenom lehce) opatrně kladl před sebe nejdřív jednu nohu a potom tu druhou, pečlivě drže směr proti pohybu Země –

dvě,

a to už vybíhali kvaltouni ze svých úkrytů a nalézaje každý svého ježdíka, skákali do nich a přiváděli je k vědomí: nutili je funět a vrčet a kýchat a vyrážet vpřed,

tři!

Jau!

a rozzuření ježdíci se tlačili jeden za druhým a dva za třetím, předbíhali se a strkali a ňafali a kousali, hledíce dostat každý svého kvaltouna co nejdál před ostatní; kráčivec zůstal stát na šedém okraji necesty.

Tohle si nezvykej, pusino.

Jenomže já už to nevydržim!

Porušuješ dohodu.

Jo, ano, porušuju. Chci tě mít tady.

To si vyřikáme jindy. Dej mi ty klíče.

Nedám.

Naval ty klíče, sem řek!

Ježdíků přibývalo, ti silnější uprostřed tlačili ty slabé ke kraji, ti pomalí strčili čenichy k sobě, zezadu na ně tlačili další, takže ti ve­předu nemohli zpět; kvaltouni, teď už docela bdělí, seděli strnule, zamčeni uvnitř svých ježdíků, tlačili tlačítka, páčili páky a nutili ježdíky ječet; kráčivec stál a věda, že musí dopředu, zkusmo zamával pažemi; jenomže to bylo dávno, co uměl vzlétnout. Tak zhluboka vdechl, pak zavřel oči a vykročil.

Proč nejedeš třeba tramvají?

Víš, že bych to nestihnul.

Ále-alealeale! Dyť ty si nejdřív pojedeš dát domu sprchu a potom kafe a pak teprv do práce, myslíš, že tě neznám?

Prosím tě, nezačínej.

Dyť ty seš se mnou jen jednou za tejden a i to ti je moc, dyť ty se musíš jet hned potom umejt a pak jezdit autíčkem, abys byl zase čistej a pán!

O co ti jde?

Jeď odtud tramvají. Prosím tě o to. Pak budu moct věřit, že mě máš rád.

Kráčivec dospěl doprostřed: rozložil židličku, sedl si na ni a díval se na stáda ježdíků, ženoucích se ve dvojstupech tam a ve dvojstupech zpátky; ti první teď zbrzdili, zvolnili, stáli; jeden, už starý, co se octl vepředu a dýchal jen stěží, už nemohl dál, ti za ním frkali, bručeli, stavěli se na zadní, ti nejblíž ho vztekle strkali a kousali do zadku –

Tak měj rozum, no, dej mi ty klíče.

Na. No vem si je, běž, co stojíš! Vlez do tý svý fiatky a dej si sprchu a kolínskou, no di, sakra, vypadni!

Vyběhl, odemkl, nastartoval, vyjel, napřímil se v opěradle, teď už zas klidný, napravo letmo zahlédl kvaltouna klečet před ježdíkem, jenž právě zemřel.

Kráčivec seděl uprostřed necesty a sbíral sílu; pak vstal. S povzdechem složil svou židli a dal si ji do tašky, pak stiskl rty a zas vykročil.

On vnímal, jak rychlost příjemně stoupá, pak uviděl zácpu a zlostně mlaskl. Vyhnul se kráčivci: ťukl se do čela, zavrtěl hlavou a ještě se za ním otočil. Pak myslel na to, jak dojede domů a dá si sprchu a kávu a pak se uvidí.

Zatelefonovala: už je tam prosím vás ten a ten?

Není a dneska nebude, řekli jí, od včerejška má náhradní volno.

Kráčivec došel na druhý břeh: povedlo se mu to. I dneska se mu to povedlo.

Šel dál. Nesl svou tašku se židlí a hůl proti civilům. Podíval se vzhůru, ano, půjde ještě tak hodinu a potom si zase sedne.
