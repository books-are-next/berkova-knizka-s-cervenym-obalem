---
title: Funus
contentType: prose
---

<section>

> Na hřbitovech leží plno lidí,  
> bez nichž svět nemohl být!
> 
> (H. Böll)  
  
– – – to je zvláštní, podivil se člověk, jeden ani pořádně nezačal – a už aby končil, protože je mrtvej…

– to si řekl a duše jeho opustila tělo – chvíli se ještě potloukala kolem, připravena se vrátit, kdyby něco – – kdyby třeba odstranili ten žvanec, co mu ucpal srdce –

– ale ono to trvalo, než ho našli, a potom byl veliký shon a zmatek; tahali ho ze země na křeslo a z křesla zas na zem, divili se, nechápali, strkali se a říkali: ale jak to? jak to? že je mrtvej? když byl ještě před chvílí živej? –

– a plácali ho po tvářích a volali jménem –

a potom pokrčili rameny, přikryli ho plakátem a rozešli se po svém, rozpačitě pokašlávajíce –

– a duši pojala veliká lítost, že už nemá v čem bydlet, že už tu nemá co dělat, a tak poslala poslední pozdrav všem, kdo ji znali, a odebrala se k předkům.

Ale pohřeb to byl, jaký už dlouho nepamatovali!

Z ampliónů na náměstí zněl od samého rána vdovin pláč, za vraty domu smutku se řadily alegorické vozy a za nimi postával houf zvědavců. Netrvalo dlouho a objevila se vdova: v kabátě naruby a knoflíky dozadu na důkaz nesouhlasu se smrtí nebožtíkovou, důstojně prošla a postavila se v čelo průvodu. Zazněla hudba: průvod se hnul.

Vpředu, hned za vdovou, kráčeli nejvyšší představitelé obce: nejkrásnější, nejmoudřejší, nejvybraněji živení a nejlépe truchlící –

za nimi pak vyšší představitelé: vybranější, lepší, moudřeji živení a krásněji truchlící –

a nakonec představitelé vysocí: krásní, vybraní, dobře živení a moudře truchlící –

– šli krokem vážným, jak hodnostářům přísluší, tu a tam někdo pokýval hlavou, zakašlal, zasmrkal, podklesl v kolenou…

– a již jsou tu cechy!

šatnáři, zednáři, žháři a rakváři,

sponzoři i cenzoři,

nositelé Nobelových cen,

poslanci, psanci, branci a bratranci,

bývalí mocnáři, budoucí hadráři a strejci Příhodové –

– ti všichni chtějí se poklonit vdovině žalu…

</section>

<section>

Prastará prateta v domě smutku zatím vyprovodila posledního hosta a zavřela dveře. Čeká ji ještě dost práce: umýt a uklidit nádobí, nábytek a tělo nebožtíkovo: šaty i rakev se musí ještě dnes v pořádku vrátit půjčovně. Prastará prateta si uvázala zástěru, začala mrtvého pomalu svlékat a zpívá mu k tomu svou prastarou píseň:

„narodil ses do úzkosti za plentou a umřel jsi do úzkosti za plentou, chlapče zlatý, žes neřekl, byla bych tě přišla aspoň podržet za ruku – co já tu teď sama, prastará prateta, s kůží jako škraloup…

všechny svý už jsem zahrabala, pět smutků přitom rozedrala, pohřbila jsem mámu, tátu, ségru, bráchu, všechny tety, všechny strejce, synovce i neteře – co já tu teď sama, prastará prateta, s kůží jako škraloup…“

Tu k ní přišel cizí člověk, smekl žlutou helmu a povídá: to je takovej blbec na hlavu, řekli mi, abych to nosil, tak to nosim. Já ho znal. Vona na něj furt myslí. To už je let.

Tak tak, řekla prateta.

Já to vidim jako dneska: to ticho tenkrát. A jak von vstal a řekl: já. Tomu vy nemůžete rozumět.

Inu – – – řekla prateta.

To ženská nikdy nepochopí, řekl muž.

</section>

<section>

Pod okny zatím jedou alegorické vozy, živé to obrazy slavných chvil v životě lidském:

na prvním žena zdvíhá do výše sádrové nemluvně, označuje je číslem a odnáší za plentu, aby se po chvíli vrátila, pozdvihla do výše sádrové nemluvně, označila je číslem a odnesla za plentu, a tak pořád znovu – a všude kolem znázorněny jsou první věci člověka: první ee do nočníčku – první třída – první poluce – první manželství; první polibek, facka, zoubek a úsměv – vše v sádře a pestrých barvách vyvedeno – uprostřed vozu pak vzpřímený mladý stromek v barvě modré, co kolmý start člověkův v barvě naděje –

– na druhém voze již vyvedeny jsou věci horizontální, široce podstatné: postel a koláč a pracovní stůl, mapa a řízek a dopisní papír, gramofon, talíř a vana – vše, co zralému, plnému, do šíře se rozpínajícímu životu náleží – i strom uprostřed jest silného kmene a košatý, v červené barvě masa –

– na třetím voze pak jedou poslední věci člověka: prášky a brýle, medaile, trepky, suchary, diplomy, zuby a sebrané spisy, studený bylinný čaj, krabice fotografií a nové boty na jaro – vše v barvě popela, jímž všechno zemi se navrací – a holý strom uprostřed – –

</section>

<section>

Prateta zatím pečlivě okartáčovala a složila šaty zemřelého a uložila je do rakve. Pak zabalila tělo do starého ubrusu a přehodila si je přes rameno. Máš ty ale ten svůj obal těžký, chlapče, příště nesmíš tak jíst, řekla a vyšla z domu. Musela oklikou, postranními chodníčky, aby nerušila slavnost.

</section>

<section>

– a hlavní třídou již běží strakatí šašci a kejklíři, halasí řehtačky, frkačky, houkačky, baletky vystřelují barevné rachejtle a všechno se blýská a třpytí a všude je plno zpěvu a křiku a hluku a randálu: tu haleká jakýsi pěvec a do rytmu buší v plechový sud, tu ječí jiný a k tomu se na valchu doprovází; tito dva dělají, že spolu zápasí, jiní dva zase, že se mají rádi, tamten si rve vlasy a řve, že je sám, jiný volá: maminko!!! –

– ale to již rozchechtané masky nesou veliká zrcadla, v nichž lidé na chodníku jeví se sobě stejně krásnými, moudrými a dobře živenými jako čelo průvodu…

– a všichni se radují a s jásotem zdraví své kejklíře, pár smělců se dokonce snaží urvat si něco pro sebe – barevnou pentli, rukáv, nebo alespoň malíček zbožňovaného miláčka – – –

– – – a všichni jsou šťastni a mávají a velebí cesťáky s iluzí, že pomohli lidem tak dobře a vesele žít –

– – – a povídala jedna paní druhé paní: je to ale krása! já vám tak miluju radost! – a ten muj spratek, ať ho mlátim jak ho mlátim, von vám nebude šťastnej a nebude…!!!

Stařenka s rancem šla pomalu dál. Muž v helmě se k ní po chvíli přidal a šel vedle ní.

Tak, tak, řekla prateta, tak to vidíte. Kdekdo už to má za sebou, jenom já pořád nic. Prostě se vždycky ráno zas probudim.

Já ho měl taky moc rád, pitomce, řekl muž. Vona si myslí, že ne, ale jo, měl.

Tuhle mi říkali, že prej mě viděli ve městě v konzumu. Jářku, to už by mohlo bejt ono; nebožka máma se před smrtí taky začala dělit, řekla prateta.

Dějou se věci, řekl muž.

Obloha se zvolna zatáhla šedočernými mraky, ale nad obzorem ještě žhne nízké podvečerní slunce. Na východní straně to dělá divy: proti temně fialovému pozadí mraku žlutě svítí oschlá loňská tráva a na ní se bělají narůžovělé koruny holých břízek. Skládka na protější straně plane barevnými obaly a úlomky střepů a plechovek.

Bude bouřka, řekla prateta, složila ranec a sedla si na něj. Ze země teď jdou zlý věci, poďte na měkký, řekla a udělala muži místo. Vyndala láhev: nic mi nejni, akorát bejvám utahaná. Kolikrát si ráno musim dát panáka.

</section>

<section>

Bledá dívka v domě s chrliči se dívala z okna, dokud slavnostní průvod nezmizí za rohem, a pak na střechu protějšího domu: na inkoustově modrém nebi rudooranžově zářil cihlový komín. Omítka domu svítila žlutě a okenní skla měla kovově tvrdý, zrcadlový lesk. Bude bouřka.

Dívka se vrátila nad skripta vědeckého katechismu:

„Všechno je relativní. Všechno je tedy věcí vztahu. Jediný platný vztah je láska. Platí, že Bůh je láska.“

Dívka si dala pěsti na uši, zadívala se na protější osvětlenou střechu a začala odříkávat:

„Láska jest síla odstředivá, uvolňující, tvořící; plodí dobro. Nepřítomnost lásky jest úzkost. Úzkost jest síla dostředivá, stahující, zmrtvující, egocentrická; plodí zlo.“

Kvůli tomuhle nemůže na slavnost.

„Bez Boha čili beze vztahu čili bez lásky se propadáme v existenciální inferno.“

Protože jde zítra na zkoušku.

„Vdech – výdech; čas shromažďování kamení a čas rozmetání kamení: vlnění je základní pohyb vesmíru.“

Jenže jí se chce na slavnost.

„Čili E=mc2.“

Musí tam jít.

</section>

<section>

Prateta s mužem dopili a vstali. Šedivá duchna mračen nad nimi se roztrhla a na obzoru dopadla v cárech na zem.

Nad Bytinama prší, řekla prateta a vzala ranec na ramena. Muž šel vedle ní.

S tím životem to máte kolikrát složitý, řekl, jenže, tohle vy nemůžete nikdy pochopit. Ženská to tak nechápe jako chlap. Ženská má všechno jednoduchý. Jako třeba tenkrát: jak von vstal a řek do toho ticha: já. Tomu vy nemůžete rozumět. Vona tomu taky nerozumí.

Prateta se narovnala v zádech a podívala se nad sebe: na modré obloze se jakoby nic převalovali bělostní beránci. Prateta vdechla: mmmm-cítíte? Je jaro. Když to dobře dopadne, bude i léto.

Muž řekl: jako třeba s tou smrtí. Vy se nebojíte. Já jo. Já už odjakživa. Ne že bych byl srab nebo tak – to ne – to teda – – – jestli si třeba myslíte, že JÁ bych – – –

Kdepak, nemyslím, řekla prateta.

No tak! řekl muž. Já ne že bych se bál – ale bojim se, jestli mi rozumíte, co tim chci říct.

Rozumím, řekla prateta.

Protože: umřem – a co potom, he? To nikdo neví. Jenomže to ženskou nezajímá, takovýhle votázky, ženský je to jedno. Vy už ste holt takový. Takový jednoduchý. Vo někoho se starat a tak.

Inu – – – řekla prateta a přehodila si ranec na druhé rameno.

Jenomže chlap – _chlap_, chápete? – ten je na světě z úplně jinýho důvodu! CHLAP, to je – – – ten by měl – – – ten musí – – – rozumíte mi, co tim chci říct?

Ano, ano, řekla prateta.

Něco DOKÁZAT! – – – UDĚLAT!!! – – – – prostě – – nějakou STOPU – – DÍRU! – – aby po něm zbyla – – něco VELIKÝHO!!! – – jestli mi rozumíte, co tim chci říct…

Rozumím, řekla prateta.

Tohleto ženská stejně nikdy nepochopí… prostě něco – NĚCO!!!

– – jenomže mám strašně málo času, to je to. Člověk přece může každou chvíli umřít – – a co když to nestačim udělat? – – co potom? – e?

– to by pak po mně vůbec nic nezbylo – – –

– a to by teda bylo strašný – – –

– teda – – – tohle já si vůbec nedovedu představit – – –

– – – muž kráčel chvíli mlčky.

A přitom člověk může umřít každou chvíli! každou!

Každou chvíli mi může něco spadnout na hlavu!

Proto nosim tenhle blbec. Řekli mi, abych to nosil, tak to nosim.

Ráda bych vám nějak pomohla, člověče, ale nevím jak, řekla prateta, složila ranec na zem, odvalila na kraj skládky a strčila dolů. Tak, tak, chlapče, řekla, víc pro tebe udělat nemůžu, než že po tobě ten tvůj obal uklidím. Vítr to zanese zemí a budou tu břízky, řekla a přihrnula dolů rozbité sklenice, konzervy a suť.

Tak to vidiš, Franto, zašeptal muž, furt si kecal – a teď seš v pytli a já sem eště tady.

</section>

<section>

Na hřbitově byla už oslava v plném proudu: předsedkyně Svazu opuštěných žen přivítala novou členku, zazpíval sbor děvčat z Mariánské družiny a jako hlavní řečník vystoupil úhlavní nepřítel nebožtíkův; on vysoko ocenil vysoké ocenění, jehož se mu dostalo za práci Koloběh času v přírodě, a vyzdvihl hloubku svého žalu; závěrem velmi hezky zavzpomínal na chvíle, jichž nikdy nebylo, a ohlásil vyvrcholení celé slavnosti: Veliký Tanec Vdovy.

Shromáždění ztichlo: vdova pomalu předstoupila a obešla kruh – prostor, v němž bude svůj příběh vyprávět – pak zavřela oči a pozvedla ruce – – zvolna je stydlivě spouští – ano: je malé děvčátko, docela naivní: bere cípky své sukničky a běží drobnými krůčky orosenou loukou – voní ke květinám – je jemná a křehká a celá, celičká ach, tak šťastna!

– však tu – hle – kdosi cizí a drsný vpadá do křehkého dívčina snu! – není to nepřítel? – neublíží jí? – měla by utéci, stříbrné nitky jí avšak svazují nitro

– ach, co to klíčí v srdéčku? –

– a v kolenou sladké trnutí – a ON je tak mocný – a silný –

– a nezastaví se před ničím! – avšak – ach! – před ničím! – bože! 

„Výjevem dívčina podlehnutí končí se giocoso innocente (hravě, nevinně), a po kratičké pauze navazuje část druhá, jejíž dvě poloviny – allegro appassionato (živě, vášnivě) a andante affannato (zvolna znepokojeně) – přesvědčivě ilustrují hluboký vnitřní život nepochopené ženy a její samotu po boku sobeckého muže, který, vida jen a jenom svou práci, nechápe hluboký vnitřní život své nepochopené ženy. Závěrečné allegro sdegnoso (rychle, vzdorně) vrcholí ve strhujícím prestu furiosu (rychle, zuřivě) nad smrtí manželovou.“

Komentátor si polohlasně odkašlal, upravil si kravatu a oddal se požitku.

</section>

<section>

Prateta s mužem šli zatím pomalu zpátky. Muž říkal: ve druhý obecný nás učili, že čas je kvalita hmoty. Což tedy vlastně znamená, že jak nás ta hmota opouští, tak v ní ztrácíme i ten svuj čas. Nemáte páru, co života nám takhle uteče! Jenom ve vlasech, třeba! Já například mám skovaný všechny zuby. Měl sem i nehty, ale vona mi to vyhodila. Ale mám eště svuj dětskej talíř s plechovym hrnečkem – a ešus z vojny – a taky sádru, jak sem si tenkrát zlomil ten prst – taky se nechávám kvartálně fotit – abych to měl zmapovaný – ale víte, že to – nějak jakoby – furt neni vono?

– Nejspíš sem na něco zapomněl – jenomže na co?

– co řikáte?

Nevím, řekla prateta, myslím, že voda se má nechat téci…

Vdova zakončila svůj tanec překrásným záchvatem: potlesk. Byl to přesvědčivý výkon. Zářící vdova přijímá kondolence.

– a tak najednou, že?

– a dům připadne komu?

– a von eště řikal: vy byste mě nechala chcípnout!

– jak řiká Kiďák: když je láska upřímná, na pohlaví nezáleží:

– a jak mu to chutnalo, ale jak!

– kosou to nepude…

– jak ten kvas čapí…

– to sou vám někdy takový zvláštní dny – – – že se člověk ráno probudí – – – a už je nasranej…

– jedete někdo na Mimoň?

– já to znám, pani! co já se nabrečela! těch nocí! – a tuhle mu zrovna povidám: já tady schnu strachy, ty dobytku, jestli se ti něco nedejbože – a ty si klidně přídeš až za dva dny a nic ti nejni, akorát seš vožralej a smrdíš!

– ale to již zazněl gong na znamení, že oficiální část oslavy je u konce a zádušní jarmark může začít. Okenice stánků se s třeskem rozlétly a zase je slyšet houkačky, řehtačky, pískot a křik a hlasy vyvolávačů:

Jen pojďte dále, přistupte blíže!

Budoucnost už byla, tak všechnu čest stranou a pojďte si pro štěstí! Máme tu ve spreji pot číslo pět, holografického Mikuláše, samoleštící holinky, samoškrtící šle, tlačenku v prášku a dokonalou napodobeninu ohně, od pravého k nerozeznání! Jen pojďte dále, přistupte blíže!

Bledá dívka se zatím dívala na opalizující mýdla, světélkující krémy a neviditelná líčidla, na vodičku, po níž jsou vlasy jako vyrudlé sluncem; na mastičku, po níž je pleť jako opálená sluncem, koupila si sprej s vůní celerové natě a říkala si: co já tu dělám? proč tady jsem? co tady chci? – a když se ohlédla, stál za ní ten chlapec – tamten, co ho vídá – a řekl: tady jsem. Volala jsi mě?

To tys mě volal, řekla dívka.

Pojď se mnou, řekl chlapec a podal jí ruku –

– – – a koupili si plakátek s fotografií katechetovou, jakých bylo všude dost, a společně odříkávali:

Zhebni, Tlamiči, zhebni!

zhebni, Tlamiči, zhebni!

bij ho! tluč ho! mlať ho! žer ho!

škrť ho! zmař ho! znič ho! zab ho!

Zhebni, Tlamiči, zhebni! zhebni, Tlamiči, zhebni!

– – a profesor Tlamič-Sitting vůl si po večeři říhl a řekl, půjdu si lehnout, je mi nějak zle, musím se vyspat na ty spratky, na ty holomky, na tu sběř, co neví, že Bůh je láska…

</section>

<section>

Když se unavená vdova vrátila domů, našla přede dveřmi pratetu sedět na rakvi.

Copak, babi, řekla.

A prateta se usmála divně a povídá: doma už jsem ti uklidila, ale klíč nemám, já ho asi omylem spolkla, popleta – taky cítíš ten vítr?

</section>

<section>

a prateta u stánku řekla bledé dívce se skripty: já měla nejradši tyhle dva ve spreji: s vůní nemluvněte a s vůní sluněného prádla –

</section>

<section>

a prateta na polní cestě řekla muži v helmě, tak už si z toho nic nedělejte, na světě jsou složitější věci, třeba vidle –

</section>

<section>

a prateta na rakvi se omluvně usmála a řekla vdově, já jsem dneska z perníku –

</section>

<section>

a prateta na polní cestě řekla muži, kampak to klesáte, člověče?

– a vznesla se vzhůru jako chmýří pampelišky –

– a muž v helmě si sedl s lahví do trávy –

– a po prvním doušku pochopil zen –

– a po dalším začal mluvit řečí zvířat –

– a po další zažil satori –

– a po dalším snesl zlaté vejce –

a po dalším usnul a ráno do něj už nic nebylo…

</section>

<section>

A dívka s chlapcem spolu šli někam pryč – a tam se objímali, hladili, tiskli k sobě, ochutnávali a shledávali lahodnými –

– a říkali si miláčku –

– a jarní jepice vířily kolem nich – a tehdy starý jepic řekl mladému jepici: jsem příliš – příliš stár – – – dobrá vůle mě opouští – ale ty máš ještě mnoho vteřin před sebou – tanči, chlapče, dokud je čas, v milostném tanci je smysl všech věcí, až padne poslední z nás, pak přijde konec a zima a tma –

– a jepic, který netančí, zemře, aniž cokoliv pochopil…

</section>
